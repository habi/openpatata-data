answers:
- http://www2.parliament.cy/parliamentgr/008-3f/23_06_010_02.461.htm
by:
- Περδίκης Γιώργος
date: '2013-02-25'
heading: Ερώτηση με αρ. 23.06.010.02.461, ημερομηνίας 25 Φεβρουαρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.461
text: |-
  «Στις 14 Νοεμβρίου 2012 δημοσιεύτηκε στην Επίσημη Εφημερίδα της Ευρωπαϊκής Ένωσης η Οδηγία 2012/29/ΕΕ του Ευρωπαϊκού Κοινοβουλίου και του Συμβουλίου της 25ης Οκτωβρίου 2012 για τη θέσπιση ελάχιστων προτύπων σχετικά με τα δικαιώματα, την υποστήριξη και την προστασία θυμάτων της εγκληματικότητας. Τα κράτη μέλη της Ευρωπαϊκής Ένωσης υποχρεούνται να μεταφέρουν τις διατάξεις της Οδηγίας στην εθνική τους νομοθεσία εντός τριών ετών. Η νέα Οδηγία ενισχύει σημαντικά τα δικαιώματα των θυμάτων και των μελών της οικογένειάς τους για ενημέρωση, υποστήριξη και προστασία, καθώς και τα δικονομικά τους δικαιώματα στο πλαίσιο της συμμετοχής σε ποινικές διαδικασίες. Περιέχει επίσης διατάξεις που εξασφαλίζουν την εκπαίδευση των επαγγελματιών σε θέματα σχετικά με τις ανάγκες των θυμάτων και ενθαρρύνουν τη συνεργασία μεταξύ κρατών μελών και την ευαισθητοποίηση όσον αφορά τα δικαιώματα των θυμάτων.

  Έχω την άποψη ότι η προσπάθεια εναρμόνισης θα πρέπει να αρχίσει αμέσως, δεδομένου ότι η θεσμική παρουσία του θύματος εγκληματικής ενέργειας στην ποινική δίκη δεν προνοείται από το δικανικό μας σύστημα και θα χρειαστεί πολύς χρόνος για να επιτευχθούν συγκλίσεις στις αναμενόμενες διαφορετικές απόψεις των κομμάτων, των οργανωμένων συνόλων και των ειδικών. Από την άλλη θα πρέπει να ακολουθηθούν οι συνήθεις αναγκαίες διαδικασίες διαβούλευσης, οι οποίες απαιτούν χρόνο και πολλές προσπάθειες.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει αρχίσει η διαδικασία ενσωμάτωσης της Οδηγίας στην εθνική μας νομοθεσία και πότε υπολογίζεται να κατατεθεί νομοσχέδιο στη Βουλή των Αντιπροσώπων.»
