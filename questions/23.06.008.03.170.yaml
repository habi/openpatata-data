answers:
- http://www2.parliament.cy/parliamentgr/008_03/23_06_008_03_170.htm
identifier: 23.06.008.03.170
question:
  by:
  - Προδρόμου Πρόδρομος
  date: '2003-10-14'
  text: |-
    «Πρόσφατα, ο εκπρόσωπος της Ευρωπαϊκής Επιτροπής στις διαπραγματεύσεις ένταξης κ. Λεοπόλντ Μάουρερ μας αποκάλυψε ότι υπάρχουν πολλά προβλήματα στην απορρόφηση κονδυλίων που η Ευρωπαϊκή Ένωση θέτει στη διάθεση της χώρας μας. Ο κοινοτικός επίτροπος ανέφερε ότι μέχρι φέτος τον Αύγουστο, η Κύπρος δεν είχε απορροφήσει παρά το 25% των διαθέσιμων κονδυλίων.

    Μέχρι τώρα, όπως διευκρίνισε ενώπιον της Μικτής Κοινοβουλευτικής Επιτροπής Κύπρου-Ε.Ε., η Κομισιόν δίνει διαρκώς παρατάσεις, προσπαθώντας να διευκολύνει τις κυπριακές αρχές. Ωστόσο, προειδοποίησε ότι αυτή η πρακτική των παρατάσεων για σχέδια χρηματοδοτήσεως που δεν ολοκληρώνονται θα τερματιστεί σύντομα. Επιπρόσθετα, προειδοποίησε ότι η προκαταρκτική εξέταση των προτάσεων που υποβάλλει η Κύπρος, η οποία γινόταν, για να υποβοηθηθούν οι κυπριακές αρχές, δεν μπορεί να συνεχιστεί. Χαρακτηριστικά ανέφερε ότι, “η Κομισιόν δεν πρόκειται να εξετάζει ex-ante τις προτάσεις”.

    Ενόψει αυτών των ιδιαίτερα ανησυχητικών διαπιστώσεων παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα ακόλουθα:

    1. Ποια είναι τα αίτια αυτής της αδυναμίας να απορροφηθούν οι κοινοτικοί πόροι και ποια μέτρα σκοπεύει να πάρει αμέσως η κυβέρνηση, ώστε να ενισχυθεί η απορροφητική ικανότητα της Κύπρου ως προς τους κοινοτικούς πόρους στους οποίους θα έχει πρόσβαση;

    2. Με ποιο τρόπο έχει μεριμνήσει η κυβέρνηση, για να βοηθήσει τον ιδιωτικό τομέα και ιδιαίτερα τις μικρομεσαίες επιχειρήσεις αλλά και τις αρχές τοπικής αυτοδιοίκησης να λάβουν γνώση των ευρωπαϊκών προγραμμάτων και κονδυλίων, καθώς και των διαδικασιών μέσα από τις οποίες μπορούν να διεκδικήσουν χρηματοδότηση;

    3. Σχεδιάζει η κυβέρνηση να εγκαταστήσει κάποιο ειδικό φορέα για την πληροφόρηση, αλλά και κάποια αρχική διαμεσολάβηση μεταξύ των τοπικών παραγόντων και των κοινοτικών μηχανισμών;

    Επιπρόσθετα, για την καλύτερη πληροφόρηση του σώματος, παρακαλείται το αρμόδιο υπουργείο όπως καταθέσει πλήρη στοιχεία σχετικά με τα διάφορα προγράμματα και το ύψος των κονδυλίων που ήταν μέχρι στιγμής διαθέσιμα, τα ποσά που έχουν αντληθεί, καθώς και τους φορείς που τα έχουν απορροφήσει.»
  title: Ερώτηση με αρ. 23.06.008.03.170, ημερομηνίας 14 Οκτωβρίου 2003, του βουλευτή
    εκλογικής περιφέρειας Λευκωσίας κ. Πρόδρομου Προδρόμου
