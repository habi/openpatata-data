answers:
- file://Server/Data/Clients/Parliament/www_GR/008_03/23_06_008_02_157.htm
by:
- Γεωργίου Γεώργιος
date: '2002-12-13'
heading: Ερώτηση με αρ. 23.06.008.02.157 που υποβλήθηκε από το βουλευτή εκλογικής
  περιφέρειας Αμμοχώστου κ. Γεώργιο Γεωργίου στις 13 Δεκεμβρίου 2002.
identifier: 23.06.008.02.157
text: |-
  «Σε πρόσφατη επίσκεψή μου στο χωριό Επισκοπή Λεμεσού και συνάντησή μου με το κοινοτικό συμβούλιο πληροφορήθηκα ότι, παρά το γεγονός ότι εδώ και αρκετά χρόνια αποφασίστηκε η δημιουργία βιοτεχνικής περιοχής, έγινε ο σχεδιασμός και η οριοθέτηση, παραχωρήθηκαν τέσσερα βιοτεχνικά οικόπεδα και ανηγέρθησαν σ’ αυτά υποστατικά, μέχρι τώρα δεν έγιναν τα αναγκαία κατασκευαστικά έργα, γιατί δεν είναι δυνατή η αξιοποίηση του τεμαχίου, στο οποίο βρίσκεται η πιο πάνω περιοχή, επειδή το εν λόγω τεμάχιο ανήκει στο ΕΒΚΑΦ.

  Για το σκοπό αυτό, η κοινότητα υπέβαλε σχετικό υπόμνημα στο Υπουργείο Εσωτερικών, ημερομηνίας 7 Μαρτίου 2002, με το οποίο ζητά όπως εξευρεθεί άλλος κατάλληλος χώρος για τη δημιουργία βιοτεχνικής περιοχής.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα ακόλουθα:

  1. Έλαβε γνώση του υπομνήματος, ημερομηνίας 7 Μαρτίου 2002, του κοινοτικού συμβουλίου Επισκοπής Λεμεσού;

  2. Ποιες είναι οι απόψεις και θέσεις του στο αίτημα του κοινοτικού συμβουλίου Επισκοπής Λεμεσού;

  3. Τι προτίθεται να πράξει το υπουργείο για τα έργα υποδομής όπως δρόμους, πεζοδρόμια και υπηρεσίες για τα πιο πάνω τέσσερα βιοτεχνικά εργαστήρια, τα οποία ανηγέρθησαν και λειτουργούν στο χώρο του ΕΒΚΑΦ;»
