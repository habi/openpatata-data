_id: 23.06.008.04.474_165
_position_on_page: 165
_sources:
- http://www2.parliament.cy/parliamentgr/008_02/chronological/008_02_HD_2.htm
answers:
- http://www2.parliament.cy/parliamentgr/008_03b/23_06_008_04_474.htm
by:
- mp_id: papadopoulou-antigoni
date: '2004-12-22'
heading: Ερώτηση με αρ. 23.06.008.04.474, ημερομηνίας 22 Δεκεμβρίου 2004, της βουλευτού
  εκλογικής περιφέρειας Λευκωσίας κ. Αντιγόνης Παπαδοπούλου
identifier: 23.06.008.04.474
text: |-
  «Από επίσημα δημοσιευμένα στοιχεία της Ευρωπαϊκής Ένωσης προκύπτει ότι οι τιμές, χωρίς τη φορολογία, που χρεώνουν οι εταιρείες πετρελαιοειδών για τα διάφορα είδη καυσίμων στην Κύπρο είναι σημαντικά πιο ψηλές από τις αντίστοιχες στις χώρες της Ευρωπαϊκής Ένωσης. Οι αποκλίσεις αυτές, σε ορισμένες περιπτώσεις και για συγκεκριμένα προϊόντα, φτάνουν ή/και ξεπερνούν το 15%.

  Παρά τις ιδιαιτερότητες που πιθανό να παρουσιάζει η Κύπρος στον τομέα των καυσίμων, έχουμε την ισχυρή άποψη ότι τέτοιες μεγάλες αποκλίσεις δεν μπορούν να δικαιολογηθούν μέσα στα πλαίσια της ενιαίας ευρωπαϊκής αγοράς και για απολύτως ομοιογενή προϊόντα, όπως είναι τα πετρελαιοειδή. Εύλογα εγείρεται το ερώτημα κατά πόσο ο ελεύθερος ανταγωνισμός λειτουργεί ικανοποιητικά στην κυπριακή αγορά καυσίμων και οι καταναλωτές πληρώνουν δίκαια και λογικά ποσά.

  Ενόψει των πιο πάνω, παρακαλείται το αρμόδιο υπουργείο να ενημερώσει τη Βουλή των Αντιπροσώπων αναφορικά με τα ακόλουθα:

  1. Πώς το αρμόδιο υπουργείο παρακολουθεί και διασφαλίζει ότι δε γίνονται προσυνεννοήσεις στην αγορά καυσίμων και ότι ο ανταγωνισμός και το σύστημα τιμολογήσεων που εφαρμόζουν οι εταιρείες λειτουργούν ικανοποιητικά, διασφαλίζοντας δίκαιες και λογικές τιμές για τον καταναλωτή;

  2. Πόσο οι παρατηρούμενες αποκλίσεις τιμών δικαιολογούνται από πραγματικούς συντελεστές κόστους και σε ποιους συντελεστές οφείλονται οι αποκλίσεις αυτές;

  3. Σε περίπτωση που οι παρατηρούμενες αποκλίσεις δεν μπορούν να δικαιολογηθούν, κάτι που εκ πρώτης όψεως φαίνεται να συμβαίνει, ποια μέτρα προτίθεται να λάβει το αρμόδιο υπουργείο, ώστε να τερματιστούν οι υπερχρεώσεις των εταιρειών σε βάρος του καταναλωτικού κοινού;»
