_position_on_page: 7
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.007.htm
by:
- Περδίκης Γιώργος
date: '2010-07-20'
heading: Ερώτηση με αρ. 23.06.009.05.01.007, ημερομηνίας 20 Ιουλίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.007
text: |-
  «Έχω πληροφορηθεί ότι το χωριό Ποταμιά ταλαιπωρείται από τη λειτουργία του χοιροστασίου Ζαβού, που λειτουργεί στα όρια του δήμου Ιδαλίου και γειτνιάζει με την κοινότητα. Μετά από υποβολή σχετικής πρότασης από τον Υπουργό Εσωτερικών, το Υπουργικό Συμβούλιο σε συνεδρία του, ημερομηνίας 17 Φεβρουαρίου 2010, έκρινε ότι το δημοτικό συμβούλιο Ιδαλίου παρέλειψε να εφαρμόσει τις διατάξεις του περί Ρυθμίσεως Οδών και Οικοδομών Νόμου και δεν έλαβε τα κατάλληλα μέτρα για εφαρμογή του διατάγματος κατεδάφισης και αποκατάσταση της νομιμότητας. Λαμβάνοντας υπόψη την εξυπηρέτηση του δημόσιου συμφέροντος, το Υπουργικό Συμβούλιο αποφάσισε να ασκήσει τις εξουσίες του με βάση τις πρόνοιες του άρθρου 21 του νόμου και να προχωρήσει στα ακόλουθα:

  1. Να εκδώσει διάταγμα προς καθορισμό χρονικής προθεσμίας τριάντα ημερών, μέσα στην οποία ο δήμος Ιδαλίου, ως αρμόδια αρχή με βάση τον περί Ρυθμίσεως Οδών και Οικοδομών Νόμο, οφείλει να θεραπεύσει την παράλειψη, δηλαδή να λάβει τα απαιτούμενα από τον νόμο δικαστικά μέτρα εναντίον της εταιρείας “Θεοδόσης Π. Ζαβός και Υιοί Λτδ” για παρακοή εφαρμογής διατάγματος κατεδάφισης αυθαίρετων κτηνοτροφικών υποστατικών.

  2. Σε περίπτωση που ο δήμος Ιδαλίου δεν προβεί στις κατάλληλες ενέργειες εντός της καθορισθείσας προθεσμίας, να διορίσει τον έπαρχο Λευκωσίας, για να θεραπεύσει την ενδεχόμενη παράλειψη, λαμβάνοντας υπόψη τα πραγματικά γεγονότα και τα νομικά πλαίσια της υπόθεσης.

  Όπως ενημερώθηκα, ο δήμος Ιδαλίου με επιστολή του, ημερομηνίας 20 Απριλίου 2010, ενημέρωσε το Υπουργείο Εσωτερικών ότι το δημοτικό συμβούλιο σε συνεδρία του, ημερομηνίας 13 Απριλίου 2010, αποφάσισε όπως καθορίσει νέα προθεσμία μετακίνησης του εν λόγω χοιροστασίου μέχρι τις 25 Φεβρουαρίου 2011. Το Υπουργείο Εσωτερικών, θεωρώντας ότι η πιο πάνω απόφαση του δημοτικού συμβουλίου δεν ικανοποιεί την απόφαση του Υπουργικού Συμβουλίου, απέστειλε στις 26 Απριλίου 2010 επιστολή προς τον έπαρχο Λευκωσίας με την οποία τον καλεί όπως εξασφαλίσει από το δήμο Ιδαλίου τους διοικητικούς φακέλους της υπόθεσης και ενεργήσει με βάση την απόφαση του Υπουργικού Συμβουλίου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν ο έπαρχος Λευκωσίας έχει προβεί σε οποιεσδήποτε ενέργειες χειρισμού της υπόθεσης και ποιες είναι αυτές, υλοποιώντας την απόφαση του Υπουργικού Συμβουλίου.»
