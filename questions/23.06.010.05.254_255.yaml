_position_on_page: 255
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_254.htm
by:
- Περδίκης Γιώργος
date: '2015-12-09'
heading: Ερώτηση με αρ. 23.06.010.05.254, ημερομηνίας 9 Δεκεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.254
text: |-
  «Έχω γίνει αποδέκτης επιστολής, ημερομηνίας 1ης Δεκεμβρίου 2015, ομάδας γυναικών από τις κοινότητες Καλοπαναγιώτη, Μουτουλλά, Οίκου και Γερακιών. Στην εν λόγω επιστολή εκφράζεται η έντονη διαμαρτυρία της ομάδος γυναικών σε σχέση με την προσφορά επιμορφωτικών μαθημάτων στην περιοχή. Σύμφωνα με την επιστολή, παρ’ όλο που επί τρία συνεχόμενα έτη τα μέλη της ομάδας γυναικών εγγράφονται στα επιμορφωτικά μαθήματα για την εκμάθηση των τεχνών της καλαθοπλεκτικής, της αγγειοπλαστικής, της υφαντικής και της κεντητικής, στην απάντηση του Υπουργείου Παιδείας και Πολιτισμού αναφέρεται ότι λόγω της μεγάλης απόστασης από τη Λευκωσία και λόγω του κόστους των εκπαιδευτών δεν προσφέρονται τα μαθήματα. Θεωρώ ότι το Υπουργείο Παιδείας και Πολιτισμού δε θα πρέπει να στερεί από τους κατοίκους των ορεινών κοινοτήτων το δικαίωμα στη μάθηση και θα έπρεπε να στηρίζει τις απομακρυσμένες κοινότητες και τη συνέχιση της κυπριακής παράδοσης.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να προβεί σε άμεσες ενέργειες, έτσι ώστε τα επιμορφωτικά μαθήματα να ξεκινήσουν με την έναρξη του 2016 στις πιο πάνω κοινότητες για την εκμάθηση των τεχνών που προαναφέρθηκαν.»
