_id: 23.06.011.01.048_48
_position_on_page: 48
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2016-07-28'
heading: Ερώτηση με αρ. 23.06.011.01.048, ημερομηνίας 28 Ιουλίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.048
text: |-
  «Έχω πληροφορηθεί ότι στη θαλάσσια περιοχή Περβολιών Λάρνακας (παρά το τουριστικό συγκρότημα “Amulani Beach Garden”) έχει χωροθετηθεί από τις αρμόδιες αρχές δίαυλος διέλευσης σκαφών. Για να μπορούν τα σκάφη να εισέρχονται στη θάλασσα, έχει κατασκευαστεί κεκλιμένο επίπεδο (ράμπα) επί της παραλίας, χωρίς όμως την εξασφάλιση των απαιτούμενων αδειών. Επίσης, τα οχήματα που ρυμουλκούν τα σκάφη χρησιμοποιούν μη εγκεκριμένο χωμάτινο δρόμο επί της ζώνης προστασίας της παραλίας και σε περιοχή λουομένων, δημιουργώντας σοβαρούς κινδύνους για την ασφάλεια των λουομένων και οχληρία στους κατοίκους. Με το θέμα αυτό ασχολήθηκε και το Γραφείο της Επιτρόπου Διοικήσεως και Ανθρωπίνων Δικαιωμάτων, εξετάζοντας το παράπονο με αριθμό 1690/2015. Σύμφωνα με την έκθεση της Επιτρόπου Διοικήσεως και Ανθρωπίνων Δικαιωμάτων, με την έγκριση από τον Υπουργό Μεταφορών, Επικοινωνιών και Έργων διαύλου εντός της θάλασσας για τα ταχύπλοα σκάφη έπρεπε να απαιτηθεί η ύπαρξη νόμιμης πρόσβασης για την είσοδο και έξοδο των σκαφών στη θάλασσα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων γιατί είναι τόσο δύσκολο να συνεννοηθούν οι τρεις διαφορετικές δημόσιες αρμόδιες αρχές, για να επιτευχθεί το αυτονόητο, δηλαδή όπου εγκρίνεται η ύπαρξη διαύλου να υπάρχει εγκεκριμένος χώρος για την πρόσβαση των οχημάτων ρυμούλκησης (κατά προτίμηση στο ίδιο σημείο ή κάπου κοντά).»

  Σημείωση: Τα επισυνημμένα έγγραφα έχουν καταχωρισθεί στο Αρχείο της Βουλής. Αντίγραφό τους στάλθηκε στον αρμόδιο υπουργό.
