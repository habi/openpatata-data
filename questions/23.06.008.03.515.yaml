_sources:
- http://www2.parliament.cy/parliamentgr/008_02/chronological/008_02_HC.htm
answers: []
by:
- Παπαπολυβίου Ανδρέας
date: '2004-03-16'
heading: Ερώτηση με αρ. 23.06.008.03.515, ημερομηνίας 16 Μαρτίου 2004, του βουλευτή
  εκλογικής περιφέρειας Λευκωσίας κ. Ανδρέα Παπαπολυβίου
identifier: 23.06.008.03.515
text: |-
  «Εξ όσων έχω πληροφορηθεί, από το Φεβρουάριο του 2003 δεν υπήρξε κανένας πτωματικός δωρητής οργάνων για μεταμόσχευση. Αυτή η πραγματικότητα δε συνάδει με τα ευρωπαϊκά δεδομένα σε κανένα επίπεδο σύγκρισης. Παρουσιάζεται μια απελπιστική εικόνα της Κύπρου σε σύγκριση με τις χώρες της Ευρωπαϊκής Ένωσης, οι οποίες έχουν καταρτίσει στρατηγικές, με συγκεκριμένους αριθμητικούς στόχους, για αύξηση των πτωματικών δοτών οργάνων και αύξηση του αριθμού των εγγεγραμμένων δοτών στα εθνικά αρχεία δοτών που διαθέτουν. Στη Βρετανία, για παράδειγμα, στο αρχείο δοτών είναι εγγεγραμμένο το 17% του πληθυσμού, ενώ σε άλλες χώρες οι πολίτες θεωρούνται δότες, εκτός αν δηλώσουν το αντίθετο.

  Η έλλειψη αρχείου δοτών οργάνων και ενημέρωσης των πολιτών για το θέμα δωρεάς οργάνων είναι εμφανής στη χώρα μας, ενώ δεν υπάρχει κάποιος συντονιστικός φορέας για την οργάνωση και προώθηση του θέματος.

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα ακόλουθα:

  1. Έχει δημιουργηθεί στρατηγική για αύξηση του αριθμού των δοτών οργάνων;

  2. Προωθείται η δημιουργία αρχείου δοτών, όπως προβλέπει το άρθρο 6Α του περί Αφαιρέσεων και Μεταμοσχεύσεων Βιολογικών Ουσιών Ανθρώπινης Προελεύσεως Νόμου του 1987;

  3. Υπάρχουν στον προϋπολογισμό του αρμόδιου υπουργείου κονδύλια για τη διαφώτιση του κοινού για το θέμα της δωρεάς οργάνων;

  4. Προωθείται ο εκσυγχρονισμός της υφιστάμενης νομοθεσίας και των κανονισμών και υπάρχει πρόθεση για κατάθεση νέου νομοσχεδίου στη Βουλή των Αντιπροσώπων;»
