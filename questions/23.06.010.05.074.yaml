_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_074.htm
by:
- Περδίκης Γιώργος
date: '2015-08-20'
heading: Ερώτηση με αρ. 23.06.010.05.074, ημερομηνίας 20 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.074
text: |-
  «Έχω πληροφορηθεί ότι η επιστροφή του φόρου εισοδήματος για το 2014 στους δικαιούχους μισθωτούς που υπέβαλαν τις δηλώσεις τους σε έντυπη μορφή θα γίνει με καθυστέρηση έξι μηνών. Μόνο όσοι φορολογούμενοι μισθωτοί έχουν υποβάλει τη δήλωσή τους ηλεκτρονικά μέσω του συστήματος TAXISNET θα λάβουν εντός των χρονικών ορίων που καθορίζονται στο σχετικό νόμο την επιστροφή του φόρου εισοδήματος που τους αναλογεί.

  Σύμφωνα με τις πληροφορίες μου, στις 30 Ιουνίου έληξε η προθεσμία που είχε στη διάθεσή του το κράτος, για να επιστρέψει τα ποσά που οφείλει σε φορολογούμενους που υπέβαλαν σε έντυπη μορφή τη φορολογική τους δήλωση. Οι λειτουργοί του Τμήματος Φορολογίας ακόμη μεταφέρουν τα στοιχεία των έντυπων δηλώσεων στο ηλεκτρονικό σύστημα TAXISNET, για να ακολουθήσουν οι υπολογισμοί, αφού πρόκειται για μεγάλο όγκο εργασίας. Σύμφωνα με εκτιμήσεις του Τμήματος Φορολογίας, η ολοκλήρωση της ενημέρωσης του ηλεκτρονικού συστήματος θα γίνει εντός Νοεμβρίου, με στόχο να αρχίσουν οι επιστροφές φόρου στους δικαιούχους εντός Δεκεμβρίου. Τα επιστρεπτέα ποσά θα φέρουν και το νόμιμο τόκο που αναλογεί στο διάστημα των πέντε μηνών.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους για τους οποίους υπάρχει τόσο μεγάλη καθυστέρηση στην επιστροφή του φόρου εισοδήματος στους δικαιούχους που υπέβαλαν τις αιτήσεις τους σε έντυπη μορφή, ποια μέτρα λαμβάνονται, ώστε να μην επαναληφθεί αυτή η καθυστέρηση και τον επόμενο χρόνο, και ποιο είναι το ποσό των τόκων που υπολογίζεται ότι θα χρειαστεί να καταβάλει το κράτος σε όλους τους δικαιούχους εξαιτίας της εκπρόθεσμης επιστροφής του φόρου.»
