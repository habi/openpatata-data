_sources:
- http://www2.parliament.cy/parliamentgr/008_02/chronological/008_02_TE.htm
answers: []
by:
- Τορναρίτης Νίκος
date: '2010-10-26'
heading: Ερώτηση με αρ. 23.06.009.05.01.307, ημερομηνίας 26 Οκτωβρίου 2010, του βουλευτή
  εκλογικής περιφέρειας Λευκωσίας κ. Νίκου Τορναρίτη
identifier: 23.06.009.05.01.307
text: |-
  «Παρακαλείται ο αρμόδιος υπουργός να ενημερώσει τη Βουλή των Αντιπροσώπων γιατί, δέκα και πλέον μήνες μετά την ψήφιση του νόμου για εναρμόνιση της περί Ιδιωτικών Σχολών Τριτοβάθμιας Εκπαίδευσης (ΙΣΤΕ) νομοθεσίας με την ευρωπαϊκή Οδηγία 2005/36/ΕΚ, τόσο ο ίδιος όσο και οι λειτουργοί του υπουργείου του καταστρατηγούν το νόμο και δεν επιτρέπουν στις ΙΣΤΕ να λειτουργήσουν στα πλαίσια της δικαιόχρησης προγραμμάτων σπουδών με ευρωπαϊκά πανεπιστήμια, με αποτέλεσμα ζημιές χιλιάδων ευρώ για τις ΙΣΤΕ.

  Παρακαλείται επίσης να ενημερώσει το σώμα γιατί ο ίδιος και οι λειτουργοί του υπουργείου του, ενώ έχουν στα χέρια τους από τον περασμένο Ιούνιο συμπληρωματική προειδοποιητική επιστολή σχετική με τον υπό αναφορά νόμο, ουδεμία ενημέρωση ή πρόταση έκαναν στη Βουλή για διόρθωση του νόμου και αντ’ αυτού εν κρυπτώ και παραβύστω έστειλαν απαντητική επιστολή, που στην ουσία εις ουδέν απαντά.

  Καλείται ο υπουργός να απαντήσει άμεσα στις ΙΣΤΕ, όπως προνοεί ο νόμος, ότι ενημερώθηκε, να εγκρίνει τη λειτουργία τους στα πλαίσια του πιο πάνω χωρίς άλλη κωλυσιεργία και να καταθέσει άμεσα στη Βουλή τόσο τη συμπληρωματική προειδοποιητική επιστολή όσο και την απάντηση και τυχόν άλλες ενέργειες της Ευρωπαϊκής Επιτροπής.»
