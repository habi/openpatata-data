_id: 23.06.009.02.018_18
_position_on_page: 18
_sources:
- http://www2.parliament.cy/parliamentgr/008_02/chronological/008_02_TB.htm
answers:
- http://www2.parliament.cy/parliamentgr/008_03c/23_06_009_02_018.htm
by:
- mp_id: georgiou-georgios
date: '2007-08-01'
heading: Ερώτηση με αρ. 23.06.009.02.018, ημερομηνίας 1ης Αυγούστου 2007, του βουλευτή
  εκλογικής περιφέρειας Αμμοχώστου κ. Γεώργιου Γεωργίου
identifier: 23.06.009.02.018
text: |-
  «Μετά την ένταξή μας στην Ευρωπαϊκή Ένωση (ΕΕ) παρατηρήθηκε μεγάλο ενδιαφέρον από επιχειρηματίες διεθνών μεταφορών από τη Γερμανία, την Αυστρία και ιδιαίτερα από την Ελλάδα για εγγραφή στην Κύπρο εταιρειών διεθνών μεταφορών, βάσει του περί Εταιρειών Νόμου, και απόκτηση, σύμφωνα με την κυπριακή νομοθεσία, αδειών για εγγραφή κατάλληλων οχημάτων, αξίας πολλών χιλιάδων λιρών, με τα οποία εκτελούσαν μεταφορές φορτίων βάσει των νόμων και κανονισμών της ΕΕ.

  Πληροφορούμαστε ότι οι Ευρωπαίοι αυτοί επενδυτές, αλλά και Κύπριοι έχουν βρεθεί εκτεθειμένοι, καθότι καμία ασφαλιστική εταιρεία στην Κύπρο δεν τους παρέχει την αναγκαία ασφαλιστική κάλυψη με πράσινη κάρτα, παρ’ όλο που τα στοιχεία των τριών τελευταίων χρόνων παρουσιάζουν πολύ καλά οικονομικά αποτελέσματα.

  Νοουμένου ότι, με βάση την κείμενη νομοθεσία, η ασφάλιση για όλα τα μηχανοκίνητα οχήματα που εγγράφονται στην Κύπρο είναι υποχρεωτική, καλείται ο αρμόδιος υπουργός να πληροφορήσει τη Βουλή για τα ακόλουθα:

  1. Τι μέτρα λαμβάνει το αρμόδιο υπουργείο για εξεύρεση λύσης στο πιο πάνω θέμα;

  2. Πώς απαντά το αρμόδιο υπουργείο, που, ενώ υποχρεώνει όλους τους επαγγελματίες ιδιοκτήτες ή/και κατόχους οχημάτων να έχουν ασφαλιστική κάλυψη, δε μεριμνά ή/και δε νοιάζεται για την παροχή τέτοιας ασφαλιστικής κάλυψης;»
