_id: 23.06.011.01.009_9
_position_on_page: 9
_sources:
- http://www2.parliament.cy/parliamentgr/008_02/chronological/008_02_IAA.htm
answers: []
by:
- mp_id: perdikis-giorgos
date: '2016-07-21'
heading: Ερώτηση με αρ. 23.06.011.01.009, ημερομηνίας 21ης Ιουλίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.009
text: |-
  «Έχω πληροφορηθεί για το ψήφισμα του Ευρωπαϊκού Κοινοβουλίου ενάντια στην ανανέωση της άδειας κυκλοφορίας του ζιζανιοκτόνου “γλυφοσάτη” (glyphosate) και τον περιορισμό της διάρκειας ανανέωσής της μόνο για επαγγελματική χρήση στα 7 έτη αντί στα 15 έτη, όπως είχε αρχικά προταθεί. Με το ψήφισμα το Ευρωπαϊκό Κοινοβούλιο ζητά από την Ευρωπαϊκή Επιτροπή να αξιολογήσει και να αποκαλύψει όλα τα επιστημονικά στοιχεία που χρησιμοποίησε η Ευρωπαϊκή Αρχή για την Ασφάλεια των Τροφίμων κατά την αξιολόγηση του ζιζανιοκτόνου “γλυφοσάτη”, ενώ παράλληλα ζητά να υποβάλει νέο σχέδιο εκτελεστικού κανονισμού για την καλύτερη διαχείριση της χρήσης των ζιζανιοκτόνων που περιέχουν γλυφοσάτη και να εξασφαλίσει την ανεξάρτητη επανεξέταση της συνολικής τοξικότητας και της ταξινόμησης της γλυφοσάτης με βάση όλα τα διαθέσιμα επιστημονικά στοιχεία.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων

  αν έχει ζητήσει από την Ευρωπαϊκή Αρχή για την Ασφάλεια των Τροφίμων όπως του κοινοποιήσουν τα επιστημονικά στοιχεία που χρησιμοποίησε για την αξιολόγηση του ζιζανιοκτόνου “γλυφοσάτη”, ποια είναι η θέση του υπουργείου σε σχέση με το πιο πάνω ψήφισμα και αν προτίθεται να προχωρήσει στην απαγόρευση της χρήσης του ζιζανιοκτόνου “γλυφοσάτη” στην επικράτεια της Κυπριακής Δημοκρατίας.»
