answers: []
by:
- Χαραλαμπίδου Ειρήνη
date: '2014-08-04'
heading: Ερώτηση με αρ. 23.06.010.04.021, ημερομηνίας 4 Αυγούστου 2014, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.021
text: |-
  «Καλείται ο αρμόδιος υπουργός να μας ενημερώσει κατά πόσο θα διεξαχθεί έρευνα σε σχέση με εκείνους τους λειτουργούς του Κτηματολογίου Λεμεσού οι οποίοι υπό την επίβλεψη του κ. Τσολάκη, που ήταν τότε διευθυντής του Κτηματολογίου Λεμεσού και σήμερα αναβαθμίστηκε σε αναπληρωτή διευθυντή του Κτηματολογίου, προέβησαν στην εκτίμηση του πολυσυζητημένου οικοπέδου που αγόρασε η σύζυγος του Προέδρου της Δημοκρατίας στην περιοχή “Καλόγηροι” στη Λεμεσό. Το συγκεκριμένο οικόπεδο εκτιμήθηκε πολύ πρόσφατα στις €500.000 από λειτουργούς του Κτηματολογίου Λεμεσού, ενώ για σκοπούς φορολόγησης ακίνητης ιδιοκτησίας εκτιμήθηκε και πάλι από το Κτηματολόγιο στις €700.000.

  Τα ερωτήματα που προκύπτουν και πρέπει να απαντηθούν άμεσα είναι τα εξής:

  1. Ο τρόπος με τον οποίο δικαιολογείται το γεγονός ότι λειτουργοί του Κτηματολογίου έχουν κάνει δύο διαφορετικές εκτιμήσεις μέσα σε διάστημα λίγων μόνο μηνών.

  2. Κατά πόσο χρησιμοποιούνται σήμερα άλλοι συντελεστές εκτίμησης, προκειμένου το κράτος να εισπράττει περισσότερα σε βάρος του πολίτη, συντελεστές οι οποίοι δεν αντικατοπτρίζουν την πραγματική αξία των ακινήτων.

  3. Εάν αυτό δε συμβαίνει και θεωρείται ότι οι εκτιμήσεις που έγιναν για τη φορολογία της ακίνητης ιδιοκτησίας είναι οι σωστές, τότε προκύπτει μείζον θέμα για δημόσιους λειτουργούς και για όσους επόπτευσαν και ενέκριναν, οι οποίοι έδωσαν τις πρώτες εκτιμήσεις με σκοπό να τερματισθεί η δημόσια συζήτηση γύρω από το θέμα της αγοράς οικοπέδου της συζύγου του Προέδρου στους Καλογήρους.

  Ως εκ τούτου, καλείται ο αρμόδιος υπουργός να ξεκαθαρίσει κατά πόσο θα ζητήσει τη διεξαγωγή έρευνας τόσο για τον τότε προϊστάμενο του Κτηματολογίου Λεμεσού, που επόπτευε την εκτίμηση και σήμερα αναβαθμίστηκε σε αναπληρωτή διευθυντή του Κτηματολογίου, όσο και για τους άλλους λειτουργούς οι οποίοι εμπλέκονται στο θέμα.»
