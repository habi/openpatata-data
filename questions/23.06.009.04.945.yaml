_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_945.htm
by:
- Περδίκης Γιώργος
date: '2010-03-12'
heading: Ερώτηση με αρ. 23.06.009.04.945, ημερομηνίας 12 Μαρτίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.945
text: |-
  «Έχω πληροφορηθεί ότι πολλοί δήμοι και κοινότητες έχουν αποφασίσει να επανέλθουν στην κακή συνήθεια του ψεκασμού των χόρτων που φυτρώνουν σε δημόσιους χώρους (π.χ. πάρκα, παιδικές χαρές, αυλάκια, πεζοδρόμια, πεζόδρομους, όριο κατάληψης δημόσιων οδών) με ζιζανιοκτόνα και άλλα φυτοφάρμακα. H εξαιρετική ανάπτυξη των χόρτων αυτών, η οποία σημειώνεται εξαιτίας της φετινής πολυομβρίας, αποτελεί το άλλοθι των αρμόδιων αρχών. Οι λόγοι που επιλέγονται οι ψεκασμοί αντί της εκκοπής των χόρτων με χειροκίνητη ή μηχανοκίνητη χορτοκοπτική μηχανή είναι οικονομικοί. Οι αρμόδιες αρχές επιλέγουν να πληρώνουν σε φυτοφάρμακα αντί σε μεροκάματα, αδιαφορώντας για τις επιπτώσεις στη φύση και την υγεία των ανθρώπων. Είναι γνωστό ότι τα χημικά αυτά παρασκευάσματα αποτελούν δυνητικό κίνδυνο για τους χρήστες, αλλά και το κοινό. Από την άλλη, η καθολική καταστροφή του φυσικού πλούτου με τη διοχέτευση χημικών ουσιών στο έδαφος έχει αποδειχθεί και επιστημονικά ότι δεν είναι η πιο ορθή και ενδεδειγμένη επιλογή. Τέλος, στις συνθήκες της οικονομικής κρίσης που περνά η χώρα μας, με την ανεργία να ταλανίζει ιδιαίτερα τους νέους, είναι αδιανόητο να επιλέγεται η αγορά φυτοφαρμάκων εισαχθέντων από το εξωτερικό αντί της εργοδότησης, έστω και σε προσωρινή βάση, Κυπρίων εργατών.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχει πρόγραμμα επιδότησης των τοπικών αρχών, ώστε αντί των ψεκασμών των χόρτων να εργοδοτηθεί ντόπιο προσωπικό για εκκοπή τους από τους δημόσιους χώρους.»
