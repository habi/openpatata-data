_id: 23.06.010.01.468_112
_position_on_page: 112
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.468.htm
by:
- mp_id: diplaros-efthymios
date: '2012-02-16'
heading: Ερώτηση με αρ. 23.06.010.01.468, ημερομηνίας 16 Φεβρουαρίου 2012, του βουλευτή
  εκλογικής περιφέρειας Λεμεσού κ. Ευθύμιου Δίπλαρου
identifier: 23.06.010.01.468
text: |-
  «Παρακαλείται ο αρμόδιος υπουργός όπως ενημερώσει τη Βουλή των Αντιπροσώπων για το πρόβλημα που προέκυψε στο Α΄ Δημοτικό Σχολείο Τραχωνίου, αφού, μετά την ολοκλήρωση των έργων για αντισεισμική αναβάθμιση του σχολείου, ο σύνδεσμος γονέων και κηδεμόνων διαμαρτύρεται εντονότατα για τις παραλείψεις, οι οποίες θέτουν σε σοβαρό κίνδυνο την υγεία και την ασφάλεια των παιδιών.

  Ο στεγασμένος διάδρομος ο οποίος φτιάχτηκε φέτος, ακριβώς για να προστατεύει τα παιδιά από τη βροχή, καθώς και κάποιες από τις σχολικές αίθουσες παρουσιάζουν ρωγμές, με αποτέλεσμα η βροχή να εισέρχεται στις τάξεις. Επίσης, το πίσω μέρος της αυλής του σχολείου μετατρέπεται σε μεγάλη λίμνη από τα νερά που μαζεύονται, αφού δε λήφθηκαν οι απαραίτητες πρόνοιες για αποτροπή της δυσάρεστης αυτής κατάστασης. Ανησυχίες υπάρχουν και για την περίφραξη του σχολείου, τμήμα της οποίας έχει πάρει επικίνδυνη κλίση, αφού η πιθανή κατάρρευσή της θέτει τα παιδιά σε πολύ μεγάλο κίνδυνο.

  Οι παραβλέψεις και οι αλλαγές των όρων του συμβολαίου έχουν προκαλέσει σωρεία προβλημάτων στο εν λόγω σχολείο και, παρά τις επανειλημμένες ενέργειες των γονιών για διόρθωση και βελτίωση της κατάστασης, οι αρμόδιοι δεν έλαβαν κανένα μέτρο για επίλυση των προβλημάτων.

  Θα ήθελα επίσης να σας επισημάνω ότι τόσο ο σύνδεσμος γονέων όσο και η διεύθυνση του σχολείου εδώ και δεκαπέντε ολόκληρα χρόνια προσπαθούν να εξασφαλίσουν τη δημιουργία στεγάστρου στο προαύλιο, έτσι ώστε τα παιδιά να έχουν ένα καλυμμένο χώρο κατά τα διαλείμματά τους όπου θα προστατεύονται από τη βροχή, αλλά και τη ζέστη του καλοκαιριού. Παράλληλα, η δημιουργία σκεπάστρου θα τους δίνει την ευκαιρία να πραγματοποιούν τις σχολικές τους εκδηλώσεις με ασφάλεια και προστασία από τις καιρικές συνθήκες. Παρά τις οποιεσδήποτε δεσμεύσεις των αρμόδιων υπηρεσιών, το σκέπαστρο δεν έχει γίνει μέχρι σήμερα.

  Θα ήθελα ο αρμόδιος υπουργός να ενημερώσει τη Βουλή των Αντιπροσώπων για το τι δύναται να πράξει το υπουργείο του για τη διόρθωση των προβλημάτων του Α΄ Δημοτικού Σχολείου Τραχωνίου, οι μαθητές του οποίου δεν πρέπει σε καμία περίπτωση να αντιμετωπίζονται ως μαθητές δεύτερης κατηγορίας.

  Σε μια ευρωπαϊκή Κύπρο τα σχολεία πρέπει να αποτελούν σημεία πολιτιστικής αναφοράς προσφέροντας στα παιδιά ένα υγιές και ασφαλές περιβάλλον μάθησης και δημιουργίας.»
