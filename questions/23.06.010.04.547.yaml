_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_547.htm
by:
- Χαραλαμπίδου Ειρήνη
date: '2015-04-30'
heading: Ερώτηση με αρ. 23.06.010.04.547, ημερομηνίας 30 Απριλίου 2015, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.547
text: |-
  «Με την ψήφιση του περί της Πρόληψης και της Καταπολέμησης της Σεξουαλικής Κακοποίησης, της Σεξουαλικής Εκμετάλλευσης Παιδιών και της Παιδικής Πορνογραφίας Νόμου του 2014 συστάθηκε η Αρχή Εποπτείας Καταδικασθέντων για Αδικήματα Σεξουαλικής Φύσης κατά Ανηλίκων. Μέλος της Αρχής Εποπτείας είναι και το Υπουργείο Παιδείας και Πολιτισμού, το οποίο οφείλει, βάσει της νομοθεσίας, να προβεί στις πιο κάτω δράσεις:

  1. Λήψη λευκού ποινικού μητρώου σε περιπτώσεις που θα εργοδοτήσει άτομα που θα δουλεύουν με παιδιά [άρθρο 22(6)].

  2. Ενημέρωση καθηγητών και δασκάλων για την υποχρέωσή τους για καταγγελία σε περίπτωση κακοποίησης ή εκμετάλλευσης και τις πιθανές επιπτώσεις σε περίπτωση μη συμμόρφωσης (άρθρο 30).

  3. Ενημέρωση διευθύνσεων σχολείων και συνδέσμων γονέων για την ανάγκη λήψης πιστοποιητικού λευκού ποινικού μητρώου, όντας ο μεγαλύτερος εργοδότης ατόμων σε χώρους όπου συχνάζουν παιδιά. Ο όρος “προσωπικό” περιλαμβάνει όχι μόνο καθηγητές, αλλά και κηπουρούς, οδηγούς λεωφορείων, υπευθύνους καντίνας κ.λπ.

  4. Ενημέρωση όλων των συλλόγων (αθλητικών, προσκόπων, φιλανθρωπικών οργανισμών που λειτουργούν σε σχολεία δημόσια και ιδιωτικά κ.λπ.) τους οποίους εποπτεύει για την υποχρέωση λήψης πιστοποιητικού λευκού ποινικού μητρώου.

  5. Οργάνωση εκστρατειών ενημέρωσης στα σχολεία και στην κοινωνία (άρθρα 55 και 56).

  6. Ενημέρωση και εκπαίδευση του προσωπικού [άρθρο 52(4)].

  7. Τακτική κατάρτιση των υπαλλήλων του που ενδέχεται να έρθουν σε επαφή με παιδιά θύματα (άρθρο 54).

  Ως εκ τούτου, καλείται ο αρμόδιος υπουργός να μας ενημερώσει άμεσα και αναλυτικά για το ύψος των κονδυλίων που προτίθεται να διαθέσει το υπουργείο του για την υλοποίηση των πιο πάνω υποχρεώσεων οι οποίες καθορίζονται από τον εν λόγω νόμο, καθώς και για τις ενέργειες στις οποίες έχει προβεί μέχρι σήμερα για την εφαρμογή του νόμου αυτού.

  Ταυτόχρονα, παρακαλούμε τον αρμόδιο υπουργό να μας ενημερώσει για το πώς προτίθεται το υπουργείο του να συμβάλει στη σεξουαλική διαπαιδαγώγηση των παιδιών σε όλες τις βαθμίδες της εκπαίδευσης (προδημοτική, δημοτική και μέση εκπαίδευση) στο πλαίσιο της εφαρμογής των νέων αναλυτικών προγραμμάτων.»
