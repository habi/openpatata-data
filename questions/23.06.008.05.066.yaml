answers:
- http://www2.parliament.cy/parliamentgr/008_03b/23_06_008_05_066.htm
by:
- Περδίκης Γιώργος
date: '2005-09-27'
heading: Ερώτηση με αρ. 23.06.008.05.066, ημερομηνίας 27 Σεπτεμβρίου 2005, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.05.066
text: |-
  «Έχω πληροφορηθεί ότι η αίθουσα εκδηλώσεων του ναού Αποστόλου Ανδρέα στην περιοχή του δήμου Μέσα Γειτονιάς βρίσκεται σε άθλια κατάσταση. Κατόπιν επιτόπου επίσκεψής μου διαπίστωσα ότι η κατάσταση της οικοδομής είναι επικίνδυνη. Ακόμη, πληροφορήθηκα ότι η εκκλησιαστική επιτροπή ζήτησε άδεια από το Τμήμα Πολεοδομίας και Οικήσεως για κατεδάφιση της οικοδομής. Δυστυχώς, το εν λόγω τμήμα αρνείται να εκδώσει την αναγκαία πολεοδομική άδεια συνδέοντας το θέμα με την απαίτηση για παραχώρηση χώρου για δημιουργία κόλπου στάθμευσης των λεωφορείων στην ανατολική πλευρά του ιερού ναού. Για το θέμα αυτό φαίνεται ότι υπάρχει διαφωνία με την εκκλησιαστική επιτροπή, γεγονός που οδηγεί σε καθυστέρηση στην κατεδάφιση της ετοιμόρροπης αίθουσας εκδηλώσεων, η οποία εντούτοις συνεχίζει να χρησιμοποιείται.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν προτίθεται να παρέμβει, προκειμένου να λυθεί η πιο πάνω διαφορά μεταξύ του Τμήματος Πολεοδομίας και της εκκλησιαστικής επιτροπής του ναού του Αποστόλου Ανδρέα στη Μέσα Γειτονιά Λεμεσού, πριν θρηνήσουμε θύματα.»
