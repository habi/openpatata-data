_id: 23.06.010.01.378_22
_position_on_page: 22
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.378.htm
by:
- mp_id: chatzigiannis-kyriakos
date: '2012-01-13'
heading: Ερώτηση με αρ. 23.06.010.01.378, ημερομηνίας 13 Ιανουαρίου 2012, του βουλευτή
  εκλογικής περιφέρειας Αμμοχώστου κ. Κυριάκου Χατζηγιάννη
identifier: 23.06.010.01.378
text: |-
  «Σε μια περίοδο που η κρίση δοκιμάζει σκληρά την κυπριακή κοινωνία και πολλοί συνάνθρωποί μας αντιμετωπίζουν τη φτώχια και βρίσκονται σε απόγνωση, σε μια εποχή που η ακρίβια πλήττει δυσανάλογα τους πολυτέκνους, οι οποίοι καλούνται να σηκώσουν ένα βάρος δυσανάλογο των δυνατοτήτων τους, όταν η τελευταία απογραφή πληθυσμού είχε άκρως ανησυχητικά αποτελέσματα σχετικά με τη δημογραφική εξέλιξη στο νησί, δεδομένων επιπλέον των γεγονότων ότι μέσα από τις ελαφρύνσεις και τα επιδόματα που δίνονται σε ξένους, με διάφορες έμμεσες και άμεσες μορφές, δημιουργήθηκε ανισορροπία στο δημογραφικό ισοζύγιο, ότι μέσα από το υφιστάμενο φορολογικό σύστημα η οικονομική συνεισφορά μιας πολύτεκνης οικογένειας στην εθνική οικονομία είναι αναλογικά πολύ μεγαλύτερη από αυτήν των μικρών οικογενειών, ότι οι εισπράξεις από φορολογίες σε βάρος πολυτέκνων, για να καλυφθούν κρατικές δαπάνες πάσης φύσεως και μάλιστα όχι αναπτυξιακές, είναι δημογραφική αυτοκτονία, ότι με το σημερινό σύστημα φορολόγησης του εισοδήματος ένα άτομο χωρίς οικογένεια πληρώνει το ίδιο ποσό σε φόρο με έναν οικογενειάρχη ο οποίος μπορεί να έχει έξι εξαρτωμένους, κρίνω ότι η πολιτεία πρέπει να διευκολύνει τη ζωή των πολύτεκνων οικογενειών μέσα από φοροελαφρύνσεις ανάλογα με τη σύνθεση της οικογένειας. Κατά την επιβολή φορολογιών που σχετίζονται με χρηματικές κληρονομιές και κληρονομιές ακινήτων, καθώς και του φόρου εισοδήματος, όπως ισχύουν σήμερα, δε λαμβάνεται υπόψη η σύνθεση της οικογένειας. Με άλλα λόγια, το σημερινό φορολογικό σύστημα δε στηρίζει σε καμία περίπτωση την πολιτική επίλυσης του δημογραφικού προβλήματος.

  Είναι προφανές ότι έχει διαμορφωθεί μια άνιση και άδικη φορολογική μεταχείριση των πολυτέκνων με το επιχείρημα της τότε εποχής ότι μέσα από αντισταθμιστικά μέτρα θα μπορούσε να εξυπηρετηθεί η πολιτική στήριξης των πολυτέκνων. Με την τροποποίηση/κατάργηση αρκετών αντισταθμιστικών μέτρων αυτή η στήριξη δεν υπάρχει. Το κράτος οφείλει να αναπροσαρμόσει τη φορολογική του πολιτική τώρα που οι ανάγκες τους είναι αντιστρόφως ανάλογες με τα έσοδά τους. Γι’ αυτό το Υπουργείο Οικονομικών οφείλει αμέσως να επανεξετάσει το φορολογικό καθεστώς σε συνάρτηση με την πολιτική επίλυσης του δημογραφικού προβλήματος, αποδεικνύοντας την κοινωνική του ευαισθησία και κάνοντας πράξη τη φορολογική δικαιοσύνη, την οποία ευαγγελίζεται.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων σχετικά με τα ακόλουθα ερωτήματα:

  1. Είναι στις προθέσεις του να επανεξετάσει συνολικά το φορολογικό καθεστώς που διέπει τους πολυτέκνους και να παραχωρήσει φοροαπαλλαγές ανάλογα με τη σύνθεση της οικογένειας;

  2. Προτίθεται να καταργήσει ή να αναθεωρήσει φορολογικές διατάξεις που επιβαρύνουν δυσανάλογα τα ήδη πενιχρά εισοδήματα των πολυτέκνων;»
