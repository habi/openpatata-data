answers:
- http://www2.parliament.cy/parliamentgr/008_3g/23_06_010_03_264.htm
by:
- Περδίκης Γιώργος
date: '2013-10-31'
heading: Ερώτηση με αρ. 23.06.010.03.264, ημερομηνίας 31ης Οκτωβρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.264
text: |-
  «Έχω πληροφορηθεί από καταγγελίες των κατοίκων της περιοχής για το σοβαρό πρόβλημα που προέκυψε στη θαλάσσια περιοχή “Νησιά-Green Bay” στον Πρωταρά. Σύμφωνα με τις καταγγελίες των κατοίκων της περιοχής, από την αρχή της καλοκαιρινής περιόδου του 2011 αγκυροβολούν στον κόλπο λουομένων “Green Bay” τρία τουριστικά σκάφη, με αποτέλεσμα ο όμορφος αυτός φυσικός κόλπος να υποφέρει όλο και περισσότερο από ρύπανση εξαιτίας των λαδιών, των πετρελαίων και άλλων αποβλήτων των τουριστικών σκαφών. Παράλληλα, ο αέρας μολύνεται λόγω των μηχανών των τουριστικών σκαφών. Συνεπακόλουθο της κατάστασης είναι η επιπρόσθετη επιβάρυνση που δημιουργείται από τη μεταφορά των τουριστών με μεγάλα λεωφορεία στο στενό και αδιέξοδο δρόμο του κόλπου. Ιδιαίτερα τα σαββατοκύριακα προκύπτει μεγάλη κυκλοφοριακή συμφόρηση και οχληρία.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο τα τρία αυτά τουριστικά σκάφη που αγκυροβολούν στον κόλπο λουομένων “Green Bay” κατέχουν όλες τις νόμιμες άδειες, καθώς και για τα μέτρα που προτίθεται να λάβει, προκειμένου να σταματήσει η αγκυροβόληση των τουριστικών σκαφών.»
