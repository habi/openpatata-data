answers:
- http://www2.parliament.cy/parliamentgr/008_03c/23_06_009_02_583.htm
by:
- Περδίκης Γιώργος
date: '2008-07-08'
heading: Ερώτηση με αρ. 23.06.009.02.583, ημερομηνίας 8 Ιουλίου 2008, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.02.583
text: |-
  «Σύμφωνα με πληροφορίες μου, μια πρόσφατη έκθεση ειδικών επιστημόνων αποκάλυψε ότι ο πληθυσμός των καρχαριών της Μεσογείου έχει μειωθεί κατά 97% τους δύο τελευταίους αιώνες.

  Στη θάλασσα της Μεσογείου υπάρχουν σαράντα επτά διαφορετικοί καρχαρίες, από τους οποίους οι είκοσι είναι κυνηγοί στην κορυφή της διατροφικής αλυσίδας. Για πέντε από αυτά τα είκοσι είδη τα ιστορικά αρχεία είναι επαρκή, ώστε να τεκμηριωθούν οι απώλειες, γράφουν οι επιστήμονες στην επιθεώρηση “Conservation Biology”. Ανάμεσα στα είδη αυτά ο σφυροκέφαλος, ο γαλάζιος καρχαρίας και δύο είδη σκυλόψαρου έχουν σχεδόν πάψει να υπάρχουν. Για τα υπόλοιπα δεκαπέντε από τα είδη που εξετάστηκαν τα στοιχεία δεν ήταν επαρκή, ωστόσο η παρακμή τους είναι εμφανής.

  Ο πληθυσμός του σφυροκέφαλου μειώθηκε κατά 99,99% τα τελευταία διακόσια χρόνια. Εξαφανίστηκαν από τα παράλια νερά γύρω στο 1900 και τα τελευταία είκοσι χρόνια φαίνεται να απουσιάζουν και από το ανοικτό πέλαγος. Από τα παράλια ύδατα έχουν επίσης εξαφανιστεί ο γαλάζιος καρχαρίας και δύο είδη σκομπροκαρχαρία (λάμνες).

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων αν οι αρμόδιες υπηρεσίες της Κυπριακής Δημοκρατίας έχουν υπόψη τους αυτές τις έρευνες, αν υπάρχουν στοιχεία για τη Μεσόγειο Θάλασσα στην περιοχή της Κύπρου, καθώς και αν υπάρχουν σχέδια αντιμετώπισης της κατάστασης.»
