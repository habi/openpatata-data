_id: 23.06.011.01.162_162
_position_on_page: 162
_sources:
- http://www2.parliament.cy/parliamentgr/008_02/chronological/008_02_IAA.htm
answers:
- http://www2.parliament.cy/parliamentgr/008_3h/23_06_011_01_162.htm
by:
- mp_id: perdikis-giorgos
date: '2016-09-23'
heading: Ερώτηση με αρ. 23.06.011.01.162, ημερομηνίας 23 Σεπτεμβρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.011.01.162
text: |-
  «Έχω πληροφορηθεί ότι η Κυπριακή Δημοκρατία εξακολουθεί, πενήντα έξι χρόνια μετά την ίδρυσή της, να μη διαθέτει καμία κυβερνητική υπηρεσία που να είναι υπεύθυνη για την καταχώριση σε οποιαδήποτε επίσημη κυβερνητική ιστοσελίδα του νομικού πλαισίου που διέπει τη Δημοκρατία. Το πρόβλημα είναι ιδιαίτερα οξύ όσον αφορά τις κανονιστικές διοικητικές πράξεις, τα υπουργικά διατάγματα και τις εντολές, εφόσον δεν υπάρχει κανένας φορέας που να έχει αναλάβει την επίσημη ενοποίηση όλων των κατά καιρούς δημοσιεύσεων της Επίσημης Εφημερίδας της Κυπριακής Δημοκρατίας, δημιουργώντας ένα νομικό και γραφειοκρατικό χάος. Έχω επίσης πληροφορηθεί πως το θέμα αυτό θεσμικά είναι αρμοδιότητα του Γραφείου Επιτρόπου Νομοθεσίας, αλλά δυστυχώς δεν έχει προκύψει καμία πρωτοβουλία προς επίλυσιν του συγκεκριμένου πολύ σοβαρού ζητήματος.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων γιατί εν μέσω διαδικασιών για μεταρρύθμιση της δημόσιας υπηρεσίας δεν έχει δοθεί προτεραιότητα στην επίλυση αυτού του προβλήματος δεκαετιών και ποια είναι τα εμπόδια στην ανάληψη της ευθύνης από το αρμόδιο θεσμικό όργανο του κράτους.»
