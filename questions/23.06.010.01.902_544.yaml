_id: 23.06.010.01.902_544
_position_on_page: 544
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.902.htm
by:
- mp_id: konstantinou-neofytos
date: '2012-06-01'
heading: Ερώτηση με αρ. 23.06.010.01.902, ημερομηνίας 1ης Ιουνίου 2012, του βουλευτή
  εκλογικής περιφέρειας Λευκωσίας κ. Νεόφυτου Κωνσταντίνου
identifier: 23.06.010.01.902
text: |-
  «Η Ευρωπαϊκή Επιτροπή ετοιμάζει την αναθεώρηση της Οδηγίας για τα προϊόντα καπνού (2001/37/ΕΕ), η νομοθετική πρόταση της οποίας αναμένεται να εκδοθεί προς το τέλος του 2012, άρα κατά τη διάρκεια της Κυπριακής Προεδρίας του Συμβουλίου της Ευρωπαϊκής Ένωσης.

  Φορείς της Κύπρου έχουν εκφράσει τις ανησυχίες τους για ορισμένες επιλογές πολιτικής που φαίνεται να προτείνει η Ευρωπαϊκή Επιτροπή, όπως είναι τα ομοιόμορφα πακέτα τσιγάρων (plain/standardized packaging), οι υπερβολικά μεγάλες εικόνες πάνω στα πακέτα, η απαγόρευση χρήσης συστατικών και η απαγόρευση να εκθέτουν οι λιανέμποροι τα προϊόντα αυτά στα ράφια των καταστημάτων τους. Οι ενστάσεις αυτές συνίστανται κυρίως στο ότι τα μέτρα αυτά δεν έχουν επαρκή επιστημονική τεκμηρίωση και ότι δεν έχουν δοκιμαστεί με επιτυχία αλλού, ώστε να συνιστούν καλή πρακτική δημόσιας πολιτικής.

  Επιπροσθέτως, ισχυρίζονται ότι καθόσον αφορά ειδικότερα στα μέτρα των ομοιόμορφων πακέτων και των υπερβολικά μεγάλων προειδοποιήσεων υγείας στα πακέτα αυτά θα οδηγήσουν σε αύξηση του καπνίσματος ειδικότερα στους νέους, αφού θα υπάρξει ανταγωνισμός των εταιρειών στις τιμές, με συνέπεια να κατακρημνιστούν τα έσοδα του λιανεμπορίου και του κράτους από τους αναλογούντες φόρους, ενώ θα αυξηθεί ενδεχομένως η πώληση αυτών των προϊόντων στη μαύρη αγορά. Παράλληλα, επικαλούνται τις σοβαρές νομικές επιπτώσεις ενός τέτοιου μέτρου, αφού θα παραβιαστεί η εθνική και ευρωπαϊκή νομοθεσία, όπως και διεθνείς συνθήκες για την προστασία του δικαιώματος πνευματικής ιδιοκτησίας. Για τον ίδιο λόγο θεωρούν ότι εξίσου προβληματική θα ήταν και η υιοθέτηση των υπερβολικά μεγάλων προειδοποιήσεων υγείας.



  Επειδή οι παραπάνω αναφερόμενοι λόγοι φαίνεται να έχουν στέρεα βάση και θεωρώντας ότι κάθε δημόσια πολιτική, ειδικώς όταν αφορά σε μείζονα δημόσια αγαθά, όπως είναι η προστασία της υγείας πρέπει να εδράζεται σε επαρκώς τεκμηριωμένα επιστημονικά στοιχεία, παρακαλείται ο αρμόδιος υπουργός όπως ενημερώσει τη Βουλή των Αντιπροσώπων για τα εξής:

  1. Ποιες είναι οι θέσεις του υπουργείου ως προς την επιλογή πολιτικής της ΕΕ για τη θέσπιση ομοιόμορφων πακέτων και υπερβολικά μεγάλων προειδοποιήσεων υγείας στα πακέτα καπνού;

  2. Τέτοια μέτρα θα εξυπηρετήσουν το στόχο της Κύπρου για μια προεδρία “έντιμου διαμεσολαβητή” στο Συμβούλιο της ΕΕ;

  3. Θα ληφθούν υπόψη οι ανησυχίες των φορέων της Κύπρου, ειδικώς εν μέσω της οικονομικής κρίσης που διανύουν η Κύπρος και η ΕΕ;»
