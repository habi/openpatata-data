answer: http://www2.parliament.cy/parliamentgr/008_3g/23_06_010_04_144.htm
identifier: 23.06.010.04.144
question:
  by:
  - Φακοντής Αντρέας
  date: '2014-09-24'
  text: |
    «Κατά την πρόσφατη επίσκεψή μου στην κοινότητα Τάλας της επαρχίας Πάφου μού τέθηκε από το κοινοτικό συμβούλιο το αίτημα για αποδέσμευση/αποχώρηση της κοινότητας από το Συμβούλιο Αποχετεύσεων Πάφου (ΣΑΠΑ). Τόσο το κοινοτικό συμβούλιο όσο και οι κάτοικοι έχουν έντονες επιφυλάξεις και ανησυχίες για το απαιτούμενο κόστος κατασκευής και συντήρησης του έργου, το οποίο κρίνουν ως μη βιώσιμο. Για να στηρίξουν την άποψή τους, επικαλούνται τους ακόλουθους λόγους:

    1. Οι περισσότεροι κάτοικοι είναι εποχικοί επισκέπτες. Αυτό το γεγονός επηρεάζει τη βιωσιμότητα και την αποτελεσματική διαχείριση του έργου.

    2. Το υπέδαφος αποτελείται από εδάφη ιδιαίτερα υδατοπερατά, οπότε τα υφιστάμενα συστήματα από απορροφητικούς λάκκους εργάζονται αποτελεσματικά.

    3. Το μεγαλύτερο μέρος της κοινότητας αποτελείται από πρόσφατες αναπτύξεις που βρίσκονται σε ένα δύσκολο γεωγραφικό περιβάλλον, το οποίο χαρακτηρίζεται από μεγάλες υψομετρικές διαφορές και απότομες και βαθιές λαγκαδιές. Αυτό καθιστά οποιοδήποτε αποχετευτικό δίκτυο ενεργοβόρο, περίπλοκο στη λειτουργία και επικίνδυνο λόγω συνεχών σπασιμάτων των αγωγών και των συναφών μηχανικών συστημάτων.

    Παρακαλείται ο αρμόδιος υπουργός όπως ενημερώσει τη Βουλή των Αντιπροσώπων:

    1. αν το αρμόδιο υπουργείο μελέτησε το αίτημα της κοινότητας και, εάν ναι, σε ποια απόφαση κατέληξε,

    2. αν προτίθεται να θέσει το αίτημα του κοινοτικού συμβουλίου Τάλας στο Υπουργικό Συμβούλιο για αποδέσμευση/αποχώρησή του από το ΣΑΠΑ και

    3. αν ενέκρινε ή όχι την απόφαση του ΣΑΠΑ για αναστολή της σύνδεσης της κοινότητας μέχρι το 2016.»
  title: Ερώτηση με αρ. 23.06.010.04.144, ημερομηνίας 24 Σεπτεμβρίου 2014, του βουλευτή εκλογικής περιφέρειας Πάφου κ. Αντρέα Φακοντή
