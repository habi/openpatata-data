answers: []
identifier: 23.06.010.05.079
question:
  by:
  - Περδίκης Γιώργος
  date: '2015-08-24'
  text: |-
    «Έχω γίνει αποδέκτης καταγγελιών αναφορικά με τη χρήση κάμερας και κλειστού κυκλώματος βιντεοπαρακολούθησης στις εισόδους κατοικιών, διαμερισμάτων και πολυκατοικιών. Σύμφωνα με τις καταγγελίες, οι κάμερες αυτές λαμβάνουν και εικόνες μεταξύ άλλων από κοινόχρηστους χώρους, από γειτονικές κατοικίες και διαμερίσματα, καθώς και από πρόσωπα, οχήματα και δημόσιους χώρους (πεζοδρόμια, πάρκα, δρόμους κτλ.). Θεωρώ ότι η χρήση των κυκλωμάτων βιντεοπαρακολούθησης παραβιάζει την ιδιωτική ζωή των ατόμων που χωρίς την έγκρισή τους βιντεογραφούνται. Παρόμοιο θέμα τίθεται και με τη χρήση των γνωστών “helicopter drone”, που, ενώ είχαν ξεκινήσει να χρησιμοποιούνται κατά κύριο λόγο σε γάμους και βαφτίσεις, έχει παρατηρηθεί ότι η χρήση τους είναι πλέον ευρύτερη και διαδεδομένη και σε ορισμένες περιπτώσεις παραβιάζει και την ιδιωτική ζωή πολιτών.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο υπάρχει νομοθεσία που να ρυθμίζει την εγκατάσταση και χρήση κάμερας και κλειστού κυκλώματος βιντεοπαρακολούθησης, καθώς και αν η νομοθεσία προστατεύει τον πολίτη ο οποίος δεν επιθυμεί τη βιντεογράφηση της ιδιωτικής του ζωής. Τέλος, παρακαλώ τον αρμόδιο υπουργό να ενημερώσει τη Βουλή των Αντιπροσώπων κατά πόσο η χρήση των “helicopter drone” διέπεται από νομοθεσία που να προστατεύει την ιδιωτική ζωή των πολιτών.»
  title: Ερώτηση με αρ. 23.06.010.05.079, ημερομηνίας 24 Αυγούστου 2015, του βουλευτή
    εκλογικής περιφέρειας Λευκωσίας κ. Γιώργου Περδίκη
