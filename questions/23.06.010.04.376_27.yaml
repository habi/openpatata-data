_position_on_page: 27
_sources:
- http://www2.parliament.cy/parliamentgr/008_02/chronological/008_02_ID_2.htm
answers: []
by:
- Περδίκης Γιώργος
date: '2015-01-14'
heading: Ερώτηση με αρ. 23.06.010.04.376, ημερομηνίας 14 Ιανουαρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.376
text: |-
  «Έχω πληροφορηθεί ότι η Αστυνομία Κύπρου εκμισθώνει μέλη της δύναμης για εργασίες που αφορούν ιδιωτικές επιχειρήσεις. Τα έσοδα από τις εισπράξεις αυτών των εκμισθώσεων κατατίθενται στο Πάγιο Ταμείο του κράτους. Οι αστυνομικοί που εκτελούν αυτά τα ειδικά καθήκοντα πληρώνονται ήδη με μειωμένη αμοιβή λόγω της μείωσης των επιδομάτων στο δημόσιο τομέα και την αστυνομία. Προκύπτει προφανώς ένα κέρδος για το Πάγιο Ταμείο από τη διαφορά του κόστους των προσφερόμενων υπηρεσιών από την αστυνομία. Επιπρόσθετα, όπως έχω πληροφορηθεί, παρ’ όλο που οι ιδιωτικές επιχειρήσεις προπληρώνουν τις υπηρεσίες που προσφέρει η Αστυνομία Κύπρου, παρατηρείται καθυστέρηση μέχρι και δύο χρόνων στην καταβολή των οφειλόμενων ποσών στους αστυνομικούς.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για αυτά τα ειδικά καθήκοντα και εκμισθώσεις των αστυνομικών, ποια είναι τα έσοδα που κατατίθενται στο Πάγιο Ταμείο του κράτους, αν έχουν επηρεαστεί τα έσοδα από τη μείωση του κόστους (λόγω μείωσης των επιδομάτων των αστυνομικών) και γενικά ποιες οι σκέψεις του υπουργού για το πιο πάνω θέμα. Επιπρόσθετα, παρακαλώ τον αρμόδιο υπουργό να πληροφορήσει τη Βουλή των Αντιπροσώπων τους λόγους για τους οποίους παρατηρείται αυτή η τεράστια καθυστέρηση στην καταβολή των οφειλομένων στους αστυνομικούς, ποια μέτρα προτίθεται να λάβει για την επίλυση του προβλήματος που παρατηρείται, καθώς και αν εξετάζει το ενδεχόμενο εξεύρεσης τρόπου, έτσι ώστε τα χρήματα αυτά που καταβάλουν οι ιδιωτικές επιχειρήσεις για την εκμίσθωση της αστυνομικής δύναμης να κατατίθενται στο Γενικό Λογιστήριο και όχι στο Πάγιο Ταμείο του Κράτους.»
