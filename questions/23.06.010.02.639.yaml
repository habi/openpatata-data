_sources:
- http://www2.parliament.cy/parliamentgr/008_02/chronological/008_02_IB.htm
answers: []
by:
- Περδίκης Γιώργος
date: '2013-05-30'
heading: Ερώτηση με αρ. 23.06.010.02.639, ημερομηνίας 30 Μαΐου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.639
text: |-
  «Έχω πληροφορηθεί ότι το 2011 συμφωνήθηκε μεταξύ της εταιρείας “Wadnic Trading Ltd” και του διαχειριστή του Ταμείου Συντάξεων της Αρχής Τηλεπικοινωνιών Κύπρου η αγορά γης για ανέγερση γραφείων στην περιοχή Δρομολαξιάς έναντι του ποσού των €22.540.000. Η εταιρεία “Wadnic Trading Ltd” υπέβαλε αίτηση το Μάρτιο του 2011 για χορήγηση κατά παρέκκλιση πολεοδομικής άδειας και η αίτηση αυτή εγκρίθηκε το Σεπτέμβριο του 2011 από το Υπουργικό Συμβούλιο της απελθούσας κυβέρνησης. Όπως πληροφορήθηκα, πριν από την έκδοση της πιο πάνω απόφασης του Υπουργικού Συμβουλίου, η εταιρεία “New Dimensions Property Developments Ltd”, η οποία είχε ενδιαφερθεί για την ίδια ανάπτυξη, με καλύτερους μάλιστα όρους, υπέβαλε ένσταση. Η ένσταση αυτή δεν τέθηκε ενώπιον του Υπουργικού Συμβουλίου. Ερωτήματα επίσης δημιουργούνται και από το γεγονός ότι τόσο η πολεοδομική όσο και η οικοδομική άδεια που εκδόθηκαν για την εκτέλεση του έργου από την εταιρεία “Wadnic Trading Ltd” ήταν για ανάπτυξη μέσα σε τεμάχιο εμβαδού 8 951 τετραγωνικών μέτρων, ενώ η άδεια που της χορηγήθηκε ήταν για τεμάχιο εμβαδού 6 640 τετραγωνικών μέτρων. Η εταιρεία “New Dimensions Property Developments Ltd” προσέφυγε στο Ανώτατο Δικαστήριο ζητώντας ακύρωση της απόφασης για παρέκκλιση στην εταιρεία “Wadnic Trading Ltd”. Στα πλαίσια της εξέτασης της προσφυγής η Νομική Υπηρεσία διαπίστωσε ότι η απόφαση του Υπουργικού Συμβουλίου ήταν παράνομη, καθότι το Υπουργικό Συμβούλιο δεν ήταν νόμιμα συντεθειμένο, όταν λάμβανε την επίδικη απόφαση. Όπως πληροφορήθηκα, το απελθόν Υπουργικό Συμβούλιο, δύο μέρες πριν από το δεύτερο γύρο των προεδρικών εκλογών, αποφάσισε εσπευσμένα να ανακαλέσει την άδεια που παράνομα χορήγησε στην εταιρεία “Wadnic Trading Ltd” και να της εγκρίνει νέα άδεια. Η εταιρεία “New Dimensions Property Developments Ltd” προσέφυγε για ακόμη μία φορά στο Ανώτατο Δικαστήριο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει διερευνήσει τους λόγους για τους οποίους για ένα τόσο σοβαρό θέμα πάρθηκαν αποφάσεις τόσο βεβιασμένα από την απελθούσα κυβέρνηση. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να ανακαλέσει την άδεια που δόθηκε από το απελθόν Υπουργικό Συμβούλιο στην εταιρεία “Wadnic Trading Ltd”.»
