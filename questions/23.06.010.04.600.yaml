answers: []
by:
- Περδίκης Γιώργος
date: '2015-05-29'
heading: Ερώτηση με αρ. 23.06.010.04.600, ημερομηνίας 29 Μαΐου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.600
text: |-
  «Στην έκθεση του Γενικού Ελεγκτή για το έτος 2013 αναφέρεται ότι ο πρέσβης της Κύπρου στην Αγία Έδρα έχει συνάψει εν ονόματι της Κυπριακής Δημοκρατίας δάνειο ύψους €200.000 για κάλυψη υποχρεώσεων, χωρίς να εξασφαλιστούν οποιεσδήποτε εγκρίσεις. Στα σχόλια του Υπουργείου Εξωτερικών που αποστάλθηκαν στη Βουλή των Αντιπροσώπων αναφέρεται ότι ο πρέσβης της Κύπρου στην Αγία Έδρα έχει υπογράψει υπεύθυνη δήλωση με την οποία αποδεσμεύει τη Δημοκρατία από τις υποχρεώσεις αποπληρωμής του δανείου που έχει συνάψει στο όνομά της και ότι περαιτέρω συμφωνεί ότι αναλαμβάνει την αποπληρωμή του δανείου με απευθείας έμβασμα του Υπουργείου Εξωτερικών από τις απολαβές του στο τραπεζικό πιστωτικό ίδρυμα και ότι οποιεσδήποτε πρόσθετες επιβαρύνσεις, τόκοι ή άλλα έξοδα που σχετίζονται με τη σύμβαση τυχόν προκύψουν μετά την αποπληρωμή των 37 δόσεων θα αναληφθούν από τον ίδιο προσωπικά. Στη δήλωση βεβαιώνει επίσης ότι διαθέτει και προσωπικές εγγυήσεις.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν ο πρέσβης της Κύπρου στην Αγία Έδρα ενημέρωσε το υπουργείο προτού προχωρήσει στη σύναψη δανείου εν ονόματι της Κυπριακής Δημοκρατίας και, εάν ναι, ποιος έδωσε την άδεια για τη σύναψη του δανείου εν ονόματι της Κυπριακής Δημοκρατίας. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για τους λόγους για τους οποίους δεν έχει προχωρήσει η μεταφορά του δανείου στο όνομα του πρέσβη της Κύπρου στην Αγία Έδρα, δεδομένου ότι έχει υπογράψει την πιο πάνω σχετική δήλωση, και αν προτίθεται το υπουργείο να κινήσει τις διαδικασίες για τη μεταφορά του δανείου στο όνομά του.»
