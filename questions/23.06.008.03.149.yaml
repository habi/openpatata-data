answers:
- http://www2.parliament.cy/parliamentgr/008_03/23_06_008_03_149.htm
by:
- Καράς Αντώνης
date: '2003-10-06'
heading: Ερώτηση με αρ. 23.06.008.03.149 που υποβλήθηκε από το βουλευτή εκλογικής
  περιφέρειας Αμμοχώστου κ. Αντώνη Καρά στις 6 Οκτωβρίου 2003
identifier: 23.06.008.03.149
text: |-
  «Το σύστημα τηλεπικοινωνίας των ασθενοφόρων του Νοσοκομείου Αμμοχώστου στο Παραλίμνι δε λειτουργεί σε όλες τις περιοχές της ελεύθερης επαρχίας Αμμοχώστου. Ως εκ τούτου, η επικοινωνία των οδηγών και του πληρώματος των ασθενοφόρων, όταν αυτοί ευρίσκονται σε περιοχές όπου δεν υπάρχει λήψη, καθίσταται προβληματική έως ανύπαρκτη, με αποτέλεσμα να τίθενται σε άμεσο κίνδυνο ανθρώπινες ζωές.

  Το πρόβλημα αυτό είναι εις γνώσιν του Υπουργείου Υγείας εδώ και αρκετό καιρό. Όπως πληροφορήθηκα μπορεί να επιλυθεί άμεσα με την τοποθέτηση ενός πομπού, το κόστος του οποίου είναι πάρα πολύ μικρό. Παρά ταύτα, το πρόβλημα αυτό εξακολουθεί να υφίσταται.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα εξής:

  1. Πότε περιήλθε εις γνώσιν του Υπουργείου Υγείας το γεγονός ότι το σύστημα τηλεπικοινωνίας των ασθενοφόρων του Νοσοκομείου Αμμοχώστου είναι προβληματικό και γιατί το πρόβλημα δεν έχει επιλυθεί μέχρι σήμερα;

  2. Πόσο υπολογίζεται ότι είναι το κόστος του συστήματος/πομπού που πρέπει να τοποθετηθεί;

  3. Πώς και πότε προτίθεται το Υπουργείο Υγείας να επιλύσει το πρόβλημα;»
