answers:
- http://www2.parliament.cy/parliamentgr/008_3e/23_06_009_05_01.383.htm
by:
- Περδίκης Γιώργος
date: '2010-11-17'
heading: Ερώτηση με αρ. 23.06.009.05.01.383, ημερομηνίας 17 Νοεμβρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.383
text: |-
  «Έχω πληροφορηθεί ότι η Υπηρεσία Ενέργειας του Υπουργείου Εμπορίου, Βιομηχανίας και Τουρισμού προτίθεται να εγκαταστήσει φωτοβολταϊκά συστήματα στις επιφάνειες των κυπριακών τεχνητών λιμνών και των φραγμάτων.

  Υπάρχει η άποψη ότι οι συνέπειες από την εγκατάσταση των φωτοβολταϊκών συστημάτων στις επιφάνειες των φραγμάτων θα είναι καταστροφικές για τα οικοσυστήματα που αναπτύσσονται στα φράγματα. Μια τέτοια ενέργεια θα μειώσει την ηλιακή ακτινοβολία στο βυθό των φραγμάτων, με αποτέλεσμα τη μείωση της παραγωγής φυτοπλαγκτού, που είναι η βάση της τροφικής αλυσίδας. Επιπρόσθετα, θα επηρεαστούν αρνητικά πολλά είδη ντόπιων και μεταναστευτικών πουλιών που εξαρτώνται από τα ψάρια των υδατοφρακτών για τροφή. Παράλληλα, θα μειωθεί η υδρόβια και παρόχθια βλάστηση στα φράγματα και θα επηρεαστούν αρνητικά πολλά πτηνά, τα οποία προσεγγίζουν τις λίμνες για τροφή και αναπαραγωγή. Θα επέλθει επίσης μείωση της θερμοκρασίας του νερού, με αποτέλεσμα να μην μπορούν να επιβιώσουν χιλιάδες είδη οργανισμών και, ως εκ τούτου, να μειωθεί η οξυγόνωση του νερού.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει διεξαχθεί περιβαλλοντική μελέτη για τις συνέπειες στα οικοσυστήματα των φραγμάτων από την ολική ή μερική κάλυψη των επιφανειών των λιμνών με φωτοβολταϊκά συστήματα και, εάν ναι, ποια τα αποτελέσματα της μελέτης αυτής.»
