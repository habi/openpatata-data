_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_459.htm
by:
- Περδίκης Γιώργος
date: '2015-03-03'
heading: Ερώτηση με αρ. 23.06.010.04.459, ημερομηνίας 3 Μαρτίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.459
text: |-
  «Έχω την άποψη ότι τόσο ο πεπαλαιωμένος υφιστάμενος στόλος οχημάτων όσο και τα οχήματα μεγάλου κυβισμού που χρησιμοποιούνται από τις κυβερνητικές υπηρεσίες και τους κρατικούς αξιωματούχους πρέπει να αντικατασταθούν σταδιακά με οχήματα μικρότερου κυβισμού, που είναι φιλικά προς το περιβάλλον. Έχω πληροφορηθεί ότι η Επίτροπος Περιβάλλοντος κ. Ιωάννα Παναγιώτου έχει εισηγηθεί η διαχείριση του στόλου των οχημάτων του κράτους να ανήκει εξ ολοκλήρου στο Υπουργείο Συγκοινωνιών και Έργων και συγκεκριμένα στο Τμήμα Ηλεκτρομηχανολογικών Υπηρεσιών, το οποίο θα μπορεί να ελέγχει τις διαδρομές των οχημάτων αυτών και να φροντίζει για τη συντήρησή τους. Σύμφωνα με την κ. Παναγιώτου, καλό θα ήταν να διατηρεί το τμήμα αρχείο των οχημάτων και των ελέγχων αυτών, ώστε να υπάρχουν μετρήσιμα στοιχεία για σκοπούς καταγραφής αποτελεσμάτων, μελέτης στατιστικών στοιχείων, καθώς και εύκολης ανάλυσης και γρήγορης εφαρμογής διορθωτικών μέτρων για λόγους οικονομικούς (εξοικονόμηση-παραγωγικότητα), περιβαλλοντικούς (κλιματική αλλαγή) και κοινωνικούς (διαφάνεια).

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων αν προτίθεται να προχωρήσει με την αντικατάσταση του υφιστάμενου πεπαλαιωμένου στόλου και των οχημάτων μεγάλου κυβισμού με οχήματα οικονομικότερα, μικρότερου κυβισμού, λαμβάνοντας υπόψη περιβαλλοντικά κριτήρια που αφορούν τις εκπομπές ρύπων και, αν ναι, πότε αναμένεται να ολοκληρωθεί η διαδικασία αντικατάστασης. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων κατά πόσο, εάν όντως προτίθεται να προχωρήσει με την αντικατάσταση του στόλου των οχημάτων, εξετάζει το ενδεχόμενο αντικατάστασης των οχημάτων με ηλεκτρικά ή/και υβριδικά οχήματα. Τέλος, παρακαλώ τον αρμόδιο υπουργό να μας ενημερώσει αν προτίθεται να υλοποιήσει την εισήγηση της κ. Παναγιώτου αναφορικά με τη διαχείριση του στόλου των οχημάτων του κράτους από το Υπουργείο Συγκοινωνιών και Έργων για τους λόγους που αναφέρονται πιο πάνω.»
