answers:
- http://www2.parliament.cy/parliamentgr/008_03d/23_06_009_04_1020.htm
by:
- Περδίκης Γιώργος
date: '2010-04-12'
heading: Ερώτηση με αρ. 23.06.009.04.1020, ημερομηνίας 12 Απριλίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.1020
text: |-
  «Έχω πληροφορηθεί ότι προωθείται η επιχωμάτωση της εκσκαφής του παλιού μεταλλείου στο Μαθιάτη. Οι κάτοικοι διαφωνούν με αυτά τα σχέδια, γιατί ανησυχούν για τις πιθανές περιβαλλοντικές επιπτώσεις που θα επηρεάσουν την περιοχή αυτή. Η εγκατάσταση ενός εργοστασίου διαχείρισης άχρηστων υλικών από τις οικοδομές (μπάζα) είναι μια διαδικασία που συνήθως χωροθετείται δίπλα σε χώρο υγειονομικής ταφής των απορριμμάτων (ΧΥΤΑ) ή των υπολειμμάτων (ΧΥΤΥ). Η επιχωμάτωση και η εξαφάνιση ενός χώρου ο οποίος μπορεί να αξιοποιηθεί ως μεταλλευτικό μνημείο ή ως θεματικό πάρκο δεν είναι η καλύτερη επιλογή.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για την άποψη των αρμόδιων υπηρεσιών (Τμήμα Περιβάλλοντος, Τμήμα Γεωλογικής Επισκόπησης κ.ά.) όσον αφορά τη σκοπούμενη ανάπτυξη.»
