answers:
- http://www2.parliament.cy/parliamentgr/008_03c/23_06_009_02_426.htm
by:
- Περδίκης Γιώργος
date: '2008-05-13'
heading: Ερώτηση με αρ. 23.06.009.02.426, ημερομηνίας 13 Μαΐου 2008, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.02.426
text: |-
  «Έχω πληροφορηθεί ότι τα Ηνωμένα Έθνη έχουν αποφασίσει ότι από την 1η Μαΐου 2009 πρόκειται να καταστεί παράνομη η απόρριψη οποιωνδήποτε αποβλήτων από τα πλοία στη Μεσόγειο θάλασσα. Σύμφωνα με την πληροφορία μου, η απαγόρευση αφορά όλα τα πλαστικά, συμπεριλαμβανομένων των συνθετικών σχοινιών, του συνδετικού διχτυού ψαρέματος, των πλαστικών σακούλων σκουπιδιών κ.λπ. Επίσης, στην απαγόρευση συμπεριλαμβάνονται όλα τα απόβλητα από χαρτί, γυαλί, μέταλλο, υλικές συσκευασίες κ.ο.κ.

  Η απαγόρευση αυτή υιοθετήθηκε από την Παγκόσμια Οργάνωση Ναυτιλίας κατά τη διάρκεια της πρόσφατης συνεδρίας της επιτροπής για την προστασία του θαλάσσιου περιβάλλοντος. Η εφαρμογή των μέτρων απαγόρευσης αναβλήθηκε για ένα χρόνο, ώστε να δοθεί περιθώριο στα κράτη να δημιουργήσουν τις κατάλληλες υποδομές παραλαβής των αποβλήτων.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων τι προτίθεται να κάνει το υπουργείο του προς εφαρμογή του νέου κανονισμού, δεδομένου ότι κρίνεται πως το χρονικό περιθώριο προσαρμογής δεν είναι πολύ μεγάλο και η Κύπρος διαθέτει πολλά αλιευτικά σκάφη, σκάφη αναψυχής και εμπορικά πλοία.»
