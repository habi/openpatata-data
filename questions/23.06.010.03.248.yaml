answers:
- http://www2.parliament.cy/parliamentgr/008_3g/23_06_010_03_248.htm
identifier: 23.06.010.03.248
question:
  by:
  - Περδίκης Γιώργος
  date: '2013-10-24'
  text: |-
    «Σύμφωνα με την έκθεση της Επιτρόπου Διοικήσεως με Αρ. Φακ.: A/Π 1992/2008, ημερομηνίας 24 Ιουνίου 2010, αναφορικά με τη διερεύνηση παραπόνου που υπέβαλα σχετικά με τις συνθήκες ασφάλειας, φύλαξης και αποθήκευσης των έργων της Κρατικής Συλλογής Σύγχρονης Τέχνης του Υπουργείου Παιδείας και Πολιτισμού, η κατάσταση φύλαξης των έργων καταδεικνύει την ύπαρξη χρόνιων και σοβαρών προβλημάτων. Στην έκθεση της Επιτρόπου Διοικήσεως γίνεται εισήγηση όπως το Υπουργείο Παιδείας επιληφθεί με αποφασιστικό τρόπο και χωρίς ολιγωρία του ζητήματος της ασφάλειας και της εγκατάστασης υποσταθμού ηλεκτρικής ενέργειας που να καθιστά δυνατή την ολοκληρωμένη προστασία των έργων υπό κατάλληλες συνθήκες φύλαξης στην αποθήκη ΣΠΕΛ. Επιπλέον, γίνεται εισήγηση για την ενίσχυση των ελεγκτικών μηχανισμών στο θέμα της επίβλεψης των υπό δανεισμό έργων, ενώ εισηγείται επίσης η Επίτροπος Διοικήσεως όπως το υπουργείο αναθεωρήσει και το σύστημα της φυσικής καταμέτρησης και απογραφής των έργων που παραχωρούνται σε δικαιούχους στην Κύπρο και το εξωτερικό. Σε ό,τι αφορά τις προσπάθειες επιδιόρθωσης των έργων που έχουν φθαρεί ή καταστραφεί, το υπουργείο, σύμφωνα με την εν λόγω έκθεση, πρέπει να επιδιώξει την ολοκλήρωση της συντήρησής τους. Παράλληλα, γίνονται οι ακόλουθες εισηγήσεις:

    1. “Υιοθέτηση ολοκληρωμένου συστήματος ασφάλειας των έργων τέχνης, που θα παρέχει αποτελεσματική προστασία στα έργα που φυλάσσονται σήμερα στην Κρατική Πινακοθήκη και το κτίριο ΣΠΕΛ.

    2. Εφαρμογή συστήματος ρύθμισης θερμοκρασίας και υγρασίας στο κτίριο ΣΠΕΛ, καθώς και συστήματος εξαερισμού των δύο χώρων στέγασης των έργων.

    3. Αναθεώρηση και βελτίωση των διαδικασιών και της επίβλεψης των εργασιών συντήρησης, εξετάζοντας παράλληλα το ενδεχόμενο πρόσληψης συντηρητή.

    4. Πρόσληψη εξειδικευμένου προσωπικού για το θέμα της ασφάλειας, φύλαξης και συντήρησης των έργων, καθώς και προσωπικού για τη συστηματική επιτήρηση των δανειζόμενων έργων.

    5. Λειτουργία βιβλιοθήκης βιβλίων τέχνης.

    6. Βελτίωση των μεθόδων φυσικής καταμέτρησης και απογραφής του συνόλου των έργων, περιλαμβανομένων αυτών που τελούν υπό δανεισμό σε κυβερνητικά τμήματα της Κύπρου και του εξωτερικού.

    7. Προβολή έργων τέχνης που περιλαμβάνουν οπτικοακουστικό υλικό.”

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει προχωρήσει στην υλοποίηση όλων των πιο πάνω εισηγήσεων της Επιτρόπου Διοικήσεως όπως έχουν διατυπωθεί στη σχετική έκθεσή της. Παρακαλώ όπως η απάντηση του υπουργείου σας καλύψει τις εισηγήσεις μία προς μία.»
  title: Ερώτηση με αρ. 23.06.010.03.248, ημερομηνίας 24 Οκτωβρίου 2013, του βουλευτή
    εκλογικής περιφέρειας Λευκωσίας κ. Γιώργου Περδίκη
