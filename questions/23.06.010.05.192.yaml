_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Χαραλαμπίδου Ειρήνη
date: '2015-10-19'
heading: Ερώτηση με αρ. 23.06.010.05.192, ημερομηνίας 19 Οκτωβρίου 2015, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.05.192
text: |-
  «Παρακαλείται ο αρμόδιος υπουργός να μας ενημερώσει σε σχέση με τις μετεγγραφές παιδιών σε άλλο σχολείο λόγω ενδοοικογενειακής βίας.

  Παρά τη γνωμάτευση του Γενικού Εισαγγελέα, ημερομηνίας 27 Οκτωβρίου 2008, και την ενημέρωση της Επιτρόπου Προστασίας των Δικαιωμάτων του Παιδιού από τον Αλέξανδρο Κουράτο, ημερομηνίας 17 Δεκεμβρίου 2008, παρατηρούνται ακόμη προβλήματα σε σχέση με το υπό αναφορά θέμα.

  Συγκεκριμένα, παρά το γεγονός ότι ο Σύνδεσμος Πρόληψης και Αντιμετώπισης της Βίας στην Οικογένεια (ΣΠΑΒΟ) έχει πετύχει, τις περισσότερες φορές που αυτό απαιτήθηκε, τη μετεγγραφή παιδιών τα οποία φιλοξενούνται στα καταφύγια με τις μητέρες τους, προκύπτουν ζητήματα τα οποία πρέπει να τύχουν διαχείρισης από εσάς:

  1. Το σχολείο αρνείται να δεχτεί το μαθητή, όταν οι θέσεις της τάξης έχουν συμπληρωθεί.

  2. Αρνείται τη μετεγγραφή μαθητή, όταν πρόκειται να φοιτήσει για μικρό διάστημα και δε θα ολοκληρώσει τη σχολική χρονιά στο ίδιο σχολείο.

  3. Μας έχει καταγγελθεί περίπτωση όπου το σχολείο ζήτησε συγκατάθεση από τον πατέρα/ύποπτο.

  Το ζήτημα πρέπει να τύχει άμεσης διαχείρισης, ούτως ώστε τα παιδιά να επανεντάσσονται χωρίς ταλαιπωρία στο νέο σχολικό περιβάλλον. Τα επαρχιακά γραφεία ευημερίας πρέπει να συντονίζονται με το Υπουργείο Παιδείας και Πολιτισμού, ούτως ώστε να μην αναγκάζονται μητέρες να επιστρέψουν στους υπόπτους, οι οποίοι χρησιμοποιούν την απουσία των παιδιών από το σχολείο ως μοχλό πίεσης (έχουμε σχετικές καταγγελίες).

  Παρακαλούμε να μας ενημερώσετε άμεσα για τα μέτρα τα οποία προτίθεστε να λάβετε.»
