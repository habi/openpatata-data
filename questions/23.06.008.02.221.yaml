answers:
- http://www2.parliament.cy/parliamentgr/008_03/23_06_008_02_221.htm
identifier: 23.06.008.02.221
question:
  by:
  - Κληρίδης Χρίστος
  date: '2003-02-12'
  text: |-
    «Αναφέρομαι στην έκθεση της Ευρωπαϊκής Επιτροπής, με ημερομηνία 9 Οκτωβρίου 2002, για την πρόοδο της Κύπρου σχετικά με την πορεία της προς την προσχώρηση. Στην έκθεση αναφέρονται τα εξής θέματα:

    1. Πρέπει να ληφθούν μέτρα για βελτίωση του συντονισμού και της εποπτείας των συνεργατικών ιδρυμάτων και τραπεζών.

    2. Η αναβάθμιση της διοικητικής ικανότητας θα πρέπει να συνεχιστεί όσον αφορά τις υπηρεσίες επιθεώρησης στον τομέα των οικονομικών υπηρεσιών. Παρ’ όλο που η διοικητική ικανότητα για την καταπολέμηση του βρόμικου χρήματος έχει περαιτέρω αναβαθμιστεί, μέσω της εργοδότησης επιπρόσθετου προσωπικού, η Κύπρος πρέπει να συνεχίσει συγκροτημένες προσπάθειες σ’ αυτό τον τομέα.

    3. Όσον αφορά τα δικαιώματα πνευματικής και βιομηχανικής ιδιοκτησίας, χρειάζονται περαιτέρω προσπάθειες προς ενδυνάμωση της ικανότητας εφαρμογής σε σχέση με τους ελέγχους στα σύνορα και την καταπολέμηση της πειρατείας και της πλαστογραφίας.

    4. Η Κύπρος πρέπει να επικεντρωθεί στην πλήρη φιλελευθεροποίηση της αγοράς τηλεπικοινωνιών εντείνοντας την υιοθέτηση του κεκτημένου και την εγκαθίδρυση Γραφείου Ελεγκτή.

    5. Πρέπει να καταβληθούν προσπάθειες για την ενδυνάμωση της διοικητικής ικανότητας του Γενικού Λογιστηρίου.

    6. Τέλος, η έκθεση αναφέρει ότι μεγάλη προσοχή απαιτείται όσον αφορά τις αναγκαίες δομές για την εφαρμογή του κοινοτικού κεκτημένου, το οποίο θα τεθεί σε ισχύ μόνο με την ένταξη, ιδιαίτερα όσον αφορά τη χρηστή και αποτελεσματική διαχείριση κοινοτικών κονδυλίων.

    Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα μέτρα που έχει λάβει ή προτίθεται να λάβει για τα πιο πάνω θέματα.»
  title: Ερώτηση με αρ. 23.06.008.02.221 που υποβλήθηκε από το βουλευτή εκλογικής
    περιφέρειας Λευκωσίας κ. Χρίστο Κληρίδη στις 12 Φεβρουαρίου 2003.
