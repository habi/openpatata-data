_position_on_page: 318
_sources:
- http://www2.parliament.cy/parliamentgr/008_02/chronological/008_02_HC.htm
answers:
- http://www2.parliament.cy/parliamentgr/008_03/23_06_008_03_318.htm
by:
- Ομήρου Γιαννάκης
date: '2004-01-09'
heading: Ερώτηση με αρ. 23.06.008.03.318, ημερομηνίας 9 Ιανουαρίου 2004, του βουλευτή
  εκλογικής περιφέρειας Πάφου κ. Γιαννάκη Ομήρου
identifier: 23.06.008.03.318
text: |-
  «Παρακαλείται το αρμόδιο υπουργείο να πληροφορήσει τη Βουλή των Αντιπροσώπων πώς προγραμματίζει τη λύση των πιο κάτω προβλημάτων που αντιμετωπίζει η μέση εκπαίδευση Πάφου και τα οποία έχει ήδη θέσει αρμοδίως η Σχολική Εφορία Πάφου:

  1. Ανέγερση ενός λυκείου και ενός γυμνασίου. Η ανέγερση του νέου λυκείου έχει προγραμματιστεί να γίνει δίπλα από το Γυμνάσιο Αγίου Θεοδώρου, σε χώρο του οποίου η απαλλοτρίωση καθυστερεί εδώ και τρία χρόνια.

  2. Κεντρικές θερμάνσεις στα σχολεία που δεν υπάρχουν.

  3. Αντισεισμικές αναβαθμίσεις.

  4. Ανέγερση κυλικείων.

  5. Αγορά λυόμενων αιθουσών οι οποίες θα στεγάσουν τους μαθητές του Λυκείου Κύκκου, όταν θα γίνει η αντισεισμική αναβάθμιση και του Λυκείου Α΄.

  6. Ακύρωση προσφορών από το Τμήμα Τεχνικών Υπηρεσιών του Υπουργείου Παιδείας και Πολιτισμού, γιατί τα ποσά των προσφορών είναι πολύ πιο ψηλά από τις εκτιμήσεις του πιο πάνω τμήματος, με αποτέλεσμα να μην εκτελούνται τα πιο πάνω έργα.

  7. Ανέγερση αποθηκευτικών χώρων στα σχολεία που δεν υπάρχουν.

  8. Ανέγερση κλιμακοστασίων εκεί που χρειάζεται, γιατί το θέμα αυτό άπτεται της ασφάλειας των μαθητών.

  9. Εγκατάσταση ανελκυστήρων στα σχολεία, για να κινούνται άνετα τα παιδιά με ειδικές ανάγκες μέσα στους σχολικούς χώρους.

  10. Διαρρήξεις-κλοπές-πρόκληση ζημιών στα εκπαιδευτήρια. Το θέμα αυτό πρέπει να επιλυθεί με την τοποθέτηση νυκτοφυλάκων.

  11. Ανέγερση νέων γραφείων για τη Σχολική Εφορία Πάφου, καθώς και εργαστηρίου.

  12. Δημιουργία κατάλληλων χώρων για χρήση από τη Σχολιατρική Υπηρεσία.

  13. Πρέπει να αρχίσει η αντισεισμική αναβάθμιση του Λυκείου Κύκκου. Να προχωρήσει το θέμα της ανέγερσης αίθουσας πολλαπλής χρήσης, η κατασκευή κατάλληλου χώρου για στίβο και η δημιουργία χώρου στάθμευσης. Για να γίνουν τα πιο πάνω, πρέπει να παραχωρηθεί στη Σχολική Εφορία Πάφου ο “Ξενώνας” και να απαλλοτριωθούν τρία οικόπεδα που γειτνιάζουν με το Λύκειο Κύκκου. Επίσης, η ανέγερση γραφείων διοίκησης είναι απαραίτητη.

  14. Ανέγερση καθηγητικού συλλόγου, γραφείων βοηθών διευθυντών, γραφείων γραμματείας και διάφορων βοηθητικών αιθουσών, όπως τέχνης και μουσικής, στο Λύκειο Αγίου Νεοφύτου. Επίσης, χρειάζεται εκσυγχρονισμός της ηλεκτρικής εγκατάστασης του λυκείου.

  15. Να ολοκληρωθεί το οδικό δίκτυο και να επισπευσθούν οι διαδικασίες για παροχή του απαιτούμενου ηλεκτρικού φορτίου για τη λειτουργία του Γυμνασίου Παναγίας Θεοσκέπαστης.

  16. Επιβάλλεται η απαλλοτρίωση χώρου που βρίσκεται στην περιοχή “Έξω Βρύση”, η οποία είναι κοντά στο κέντρο της πόλης, για να ανεγερθεί νέο γυμνάσιο, με σκοπό τη στέγαση των μαθητών του Νικολαΐδειου Γυμνασίου, οι οποίοι τώρα φοιτούν στο πρώην τουρκοκυπριακό γυμνάσιο που είναι όμως ακατάλληλο να λειτουργεί ως σχολείο.»
