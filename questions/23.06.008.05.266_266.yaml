_position_on_page: 266
_sources:
- http://www2.parliament.cy/parliamentgr/008_02/chronological/008_02_HE.htm
answers:
- http://www2.parliament.cy/parliamentgr/008_03b/23_06_008_05_266.htm
by:
- Παπαπολυβίου Ανδρέας
date: '2006-03-15'
heading: Ερώτηση με αρ. 23.06.008.05.266, ημερομηνίας 15 Μαρτίου 2006, του βουλευτή
  εκλογικής περιφέρειας Λευκωσίας κ. Ανδρέα Παπαπολυβίου
identifier: 23.06.008.05.266
text: |-
  «Στην περιοχή Κοτσιάτη-Μαρκί, μέσα σε κτηνοτροφική ζώνη που είχε οριοθετηθεί πριν από δέκα περίπου χρόνια, λειτουργούν δέκα κτηνοτροφικά υποστατικά (αιγοπρόβατα/κοτόπουλα) χωρίς ηλεκτρικό ρεύμα.

  Τα πιο πάνω υποστατικά είχαν υποβάλει αιτήσεις για επιδότηση της εγκατάστασης σ’ αυτά ηλεκτρικού ρεύματος πριν από τέσσερα περίπου χρόνια, περίοδο κατά την οποία η κυβερνητική πολιτική έδινε στους κτηνοτρόφους το δικαίωμα υποβολής τέτοιων αιτήσεων ως κίνητρο για την ανάπτυξη της κτηνοτροφίας. Οι αιτήσεις των κτηνοτρόφων αυτών είχαν απορριφθεί τότε, διότι δεν υπήρχαν άλλες εγκαταστάσεις με ηλεκτρικό ρεύμα σε κοντινή απόσταση.

  Έχω πληροφορηθεί ότι έκτοτε έχει τροποποιηθεί η αγροτική πολιτική του κράτους και δε δίνεται πλέον το δικαίωμα υποβολής σχετικής αίτησης στους πιο πάνω κτηνοτρόφους, παρ’ όλον ότι το πρόβλημα της απόστασης από άλλα υποστατικά με ηλεκτρική παροχή έχει λυθεί. Για την ηλεκτροδότησή του το κάθε κτηνοτροφικό υποστατικό καλείται να καταβάλει το ποσό των £5.000 περίπου.

  Παρακαλείται το αρμόδιο υπουργείο να ενημερώσει τη Βουλή των Αντιπροσώπων γιατί έχει αλλάξει η αγροτική πολιτική σε κάποιες περιοχές που παλαιότερα καλύπτονταν και με ποιους τρόπους στηρίζεται η κτηνοτροφία στην Κύπρο.»
