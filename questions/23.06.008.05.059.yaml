answers:
- http://www2.parliament.cy/parliamentgr/008_03b/23_06_008_05_059.htm
identifier: 23.06.008.05.059
question:
  by:
  - Περδίκης Γιώργος
  date: '2005-09-23'
  text: |-
    «Έχω πληροφορηθεί ότι το Συμβούλιο Αποχετεύσεως Λευκωσίας έχει ξεκινήσει εργασίες ανέγερσης γραφείων στην περιοχή “Ρογιάτικο” της παλιάς Λευκωσίας.

    Σ’ εκείνη ακριβώς την περιοχή υπάρχουν πληροφορίες ότι ενδεχομένως να ήταν κτισμένο το ανάκτορο των Λουζινιανών βασιλιάδων.

    Παραδόξως, παρά τις εξαγγελίες για κήρυξη ολόκληρης της παλιάς Λευκωσίας σε αρχαίο μνημείο, φαίνεται ότι κατά τη διαδικασία έκδοσης της πολεοδομικής και οικοδομικής άδειας δεν ετέθη κανένας όρος που να αφορά προληπτική αρχαιολογική εκσκαφή. Συγκεκριμένα, όπως πληροφορηθήκαμε, δε ζητήθηκαν καθόλου οι απόψεις του Τμήματος Αρχαιοτήτων, ώστε να τεθούν οι κατάλληλοι όροι. Τώρα ουσιαστικά εναπόκειται στην καλή θέληση της εργοληπτικής εταιρείας που ανέλαβε την εκτέλεση του έργου αν θα επιτρέψει τη διεξαγωγή τέτοιων προληπτικών αρχαιολογικών ερευνών χωρίς να απαιτήσει τις ανάλογες αποζημιώσεις για την ενδεχόμενη καθυστέρηση.

    Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα ακόλουθα:

    1. Γιατί καθυστερεί η κήρυξη της εντός των τειχών παλιάς πόλης της Λευκωσίας ως σύνολο σε αρχαίο μνημείο;

    2. Γιατί στη συγκεκριμένη περίπτωση αγνοήθηκε το Τμήμα Αρχαιοτήτων;

    Τι προτίθεται να πράξει, ούτως ώστε να εξεταστεί εκ των προτέρων η πιθανότητα ύπαρξης αρχαιοτήτων στο συγκεκριμένο χώρο;»
  title: Ερώτηση με αρ. 23.06.008.05.059, ημερομηνίας 23 Σεπτεμβρίου 2005, του βουλευτή
    εκλογικής περιφέρειας Λευκωσίας κ. Γιώργου Περδίκη
