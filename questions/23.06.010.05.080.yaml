_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_080.htm
by:
- Περδίκης Γιώργος
date: '2015-08-25'
heading: Ερώτηση με αρ. 23.06.010.05.080, ημερομηνίας 25 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.080
text: |-
  «Σύμφωνα με τον περί Εταιρειών Νόμο, “‘εταιρεία μικρού μεγέθους’ σημαίνει εταιρεία, της οποίας τουλάχιστον δύο εκ των κατωτέρω τριών μεγεθών δεν υπερβαίνουν, καθ’ όλη τη διάρκεια του οικονομικού έτους, τις ακόλουθες τιμές: (i) σύνολο των εμφανιζομένων στον ισολογισμό στοιχείων του ενεργητικού (και χωρίς να έχουν αφαιρεθεί στοιχεία του παθητικού) σε £2,000,000.

  (ii) καθαρό ύψος του κύκλου εργασιών £4,100,000.

  (iii) αριθμός απασχολουμένων, κατά μέσο όρο, 50 άτομα”.

  Το άρθρο 152Α του περί Εταιρειών Νόμου εξαιρεί από την υποχρέωση υποβολής των οικονομικών καταστάσεων για έλεγχο από ελεγκτή τις εταιρείες μικρού μεγέθους. Παρ’ όλα αυτά, η εξαίρεση αυτή δεν υπάρχει στον περί Βεβαιώσεως και Εισπράξεως Φόρων Νόμο. Έτσι, δημιουργείται μία αντίφαση μεταξύ των δύο νομοθεσιών. Σύμφωνα με τον περί Βεβαιώσεως και Εισπράξεως Φόρων Νόμο, κάθε εταιρεία οφείλει να τηρεί λογιστικά βιβλία και αρχεία, με βάση τα οποία να ετοιμάζει λογαριασμούς σύμφωνα με αποδεκτές λογιστικές αρχές, οι οποίοι να ελέγχονται σύμφωνα με αποδεκτές ελεγκτικές αρχές από πρόσωπο που έχει άδεια να διοριστεί ως ελεγκτής εταιρείας σύμφωνα με τον περί Εταιρειών Νόμο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο εξετάζει το ενδεχόμενο τροποποίησης του περί Βεβαιώσεως και Εισπράξεως Φόρων Νόμου, έτσι ώστε οι εταιρείες μικρού μεγέθους, όπως αυτές ορίζονται στον περί Εταιρειών Νόμο ή όπως μπορεί να καθοριστούν με διαφορετικό ορισμό του όρου “εταιρεία μικρού μεγέθους”, να εξαιρούνται της διαδικασίας ελέγχου σύμφωνα με τα διεθνή λογιστικά και ελεγκτικά πρότυπα.»
