_position_on_page: 411
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.411.htm
by:
- Περδίκης Γιώργος
date: '2013-01-24'
heading: Ερώτηση με αρ. 23.06.010.02.411, ημερομηνίας 24 Ιανουαρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.411
text: |-
  «Έχω γίνει αποδέκτης καταγγελιών από το κοινοτικό συμβούλιο Λιβερών της επαρχίας Κερύνειας αναφορικά με τη συνεχιζόμενη καταστροφή του φυσικού περιβάλλοντος στην κατεχόμενη αυτή περιοχή, η οποία έχει επιλεγεί, στα πλαίσια του προγράμματος Life, ως περιοχή που πληρεί τα κριτήρια για ένταξη στο ευρωπαϊκό δίκτυο προστατευόμενων περιοχών “Natura 2000”. Η μέχρι σήμερα μη συμπερίληψη της περιοχής στο δίκτυο “Natura 2000” έγκειται στο γεγονός ότι στα κατεχόμενα δεν εφαρμόζεται το ευρωπαϊκό κεκτημένο. Το κοινοτικό συμβούλιο Λιβερών καταγγέλει ότι εκσκαπτικά μηχανήματα εισέβαλαν σε πανοραμική και πανέμορφη περιοχή της κοινότητας Λιβερών, με αποτέλεσμα την εκχέρσωση των φυσικών οικοτόπων, την εκρίζωση σπάνιων και προστατευόμενων ειδών χλωρίδας και την καταστροφή ή εκδίωξη απειλούμενων ειδών πανίδας που προστατεύονται από την κυπριακή νομοθεσία, ευρωπαϊκές νομοθεσίες και διεθνείς συμβάσεις. Οι δραστηριότητες αυτές είχαν καταστροφικές και μη αναστρέψιμες συνέπειες για τη φυσική και πολιτιστική κληρονομιά του τόπου. Η εγκληματική οικολογική καταστροφή ξεκίνησε από τις αρχές του Νοεμβρίου του 2012 και συνεχίζεται.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τις ενέργειες στις οποίες έχει προβεί η Κυπριακή Δημοκρατία για να σταματήσει αυτή η οικολογική καταστροφή.»
