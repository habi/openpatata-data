_id: 23.06.008.02.068_68
_position_on_page: 68
_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_068.htm
by:
- Μαύρου Ελένη
date: '2002-10-16'
heading: Ερώτηση με αρ. 23.06.008.02.068 που υποβλήθηκε από τη βουλευτή εκλογικής
  περιφέρειας Λευκωσίας κ. Ελένη Μαύρου στις 16 Οκτωβρίου 2002
identifier: 23.06.008.02.068
text: |-
  « Σύμφωνα με τον περί Βίας στην Οικογένεια Νόμο [119(Ι)2000] (άρθρα 34, 35), απαγορεύεται η αποκάλυψη της ταυτότητας του θύματος και προβλέπονται μέτρα προστασίας των μαρτύρων (άρθρο 18). Το γεγονός όμως ότι οι γραπτές καταγγελίες θυμάτων και οι καταθέσεις μαρτύρων, που περιλαμβάνουν όλα τα προσωπικά τους στοιχεία, δίνονται στον υπαίτιο ή κατηγορούμενο μέσω του δικηγόρου του, αφού δοθεί κατηγορητήριο για εκδίκαση υπόθεσης, αφήνει ανοιχτό το ενδεχόμενο, μέχρι εκδίκασης της υπόθεσης, ο κατηγορούμενος να προβεί σε απειλές ή και αντίποινα προς το θύμα ή το μάρτυρα.

  Μας έχει ακόμα καταγγελθεί ότι υπήρξαν περιπτώσεις που αρμόδιοι αστυνομικοί ενημέρωσαν τους κατηγορουμένους για το περιεχόμενο των καταθέσεων ή καταγγελιών του θύματος, θέτοντας σε κίνδυνο την υπόληψη και σωματική ακεραιότητά του.

  Καλείται το αρμόδιο υπουργείο να ενημερώσει τη Βουλή των Αντιπροσώπων για τα μέτρα που λαμβάνονται ή θα ληφθούν, ώστε να αποφεύγεται η διαρροή πληροφοριών προς τους θύτες ή άτομα που μπορεί να επηρεάσουν τη ροή μιας υπόθεσης ή τα ΜΜΕ, καθώς και κατά πόσο μελετά τρόπους αποφυγής της καταγραφής των προσωπικών στοιχείων των μαρτύρων στις καταθέσεις.»
