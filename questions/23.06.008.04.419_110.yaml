_id: 23.06.008.04.419_110
_position_on_page: 110
_sources:
- http://www2.parliament.cy/parliamentgr/008_02/chronological/008_02_HD_2.htm
answers:
- http://www2.parliament.cy/parliamentgr/008_03b/23_06_008_04_419.htm
by:
- mp_id: karas-antonis
date: '2004-11-16'
heading: Ερώτηση με αρ. 23.06.008.04.419, ημερομηνίας 16 Νοεμβρίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.04.419
text: |-
  «Αναφορικά με τα αιτήματα του κοινοτικού συμβουλίου Φρεννάρους για επίσπευση των διαδικασιών διαχωρισμού νέων οικοπέδων για πρόσφυγες στο συνοικισμό Φρεννάρους, αλλά και για φτωχές οικογένειες στην εν λόγω κοινότητα της επαρχίας Αμμοχώστου, σας αναφέρω τα εξής:

  1. Όσον αφορά το αίτημα για διαχωρισμό νέων οικοπέδων για πρόσφυγες, σε απάντηση ημερομηνίας 7 Νοεμβρίου 2003 ο Υπουργός Εσωτερικών κ. Ανδρέας Χρίστου ανέφερε ότι η έναρξη παραχώρησης των νέων οικοπέδων αυτοστέγασης θα καθίστατο εφικτή τους πρώτους μήνες του 2004. Παρά ταύτα, μετά λύπης μου διαπίστωσα ότι υπάρχει καθυστέρηση στη διαδικασία διαχωρισμού των εν λόγω οικοπέδων και, ενώ βρισκόμαστε στο τέλος του 2004, δεν έχει αρχίσει η διαδικασία παραχώρησης των νέων οικοπέδων αυτοστέγασης.

  2. Όσον αφορά το αίτημα για διαχωρισμό νέων οικοπέδων για φτωχές οικογένειες στην εν λόγω κοινότητα, σε απάντηση ημερομηνίας 15 Ιουλίου 2003 ο Υπουργός Εσωτερικών κ. Ανδρέας Χρίστου ανέφερε ότι η διαδικασία των αιτήσεων των ιδιοκτητών ιδιωτικών τεμαχίων που επηρεάζονταν/επηρεάζονται από τον προωθούμενο διαχωρισμό οικοπέδων για φτωχές οικογένειες στην κοινότητα Φρεννάρους για ανταλλαγή με κρατική γη αναμενόταν να συμπληρωθεί σε ένα μήνα περίπου, δηλαδή περί τα τέλη Νοεμβρίου 2003. Ακολούθως, αναφερόταν ότι το όλο θέμα θα ετίθετο ενώπιον της αρμόδιας υπουργικής επιτροπής για εξέταση και προώθηση κατόπιν σχετικής εισήγησης στο Υπουργικό Συμβούλιο για λήψη απόφασης. Αναφερόταν επίσης ότι η έναρξη των εργασιών για διαχωρισμό των υπό αναφορά οικοπέδων προγραμματιζόταν εντός του πρώτου τετραμήνου του 2004 και η παραχώρηση των οικοπέδων στους δικαιούχους θα γινόταν, αφού συμπληρωνόταν η χάραξη του οδικού δικτύου. Παρά ταύτα, μετά λύπης μου διαπίστωσα ότι υπάρχει καθυστέρηση στην όλη διαδικασία και, ενώ βρισκόμαστε στο τέλος του 2004, δεν έχει αρχίσει η διαδικασία παραχώρησης των εν λόγω οικοπέδων στους δικαιούχους.

  Υπό το φως αυτών των δεδομένων, παρακαλείται το αρμόδιο υπουργείο όπως επισπεύσει την όλη διαδικασία διαχωρισμού νέων οικοπέδων για πρόσφυγες στο συνοικισμό Φρεννάρους και για φτωχές οικογένειες στην κοινότητα. Παρακαλείται επίσης το αρμόδιο υπουργείο όπως πληροφορήσει τη Βουλή των Αντιπροσώπων για τα εξής:

  1. Σε ποιο στάδιο βρίσκεται η όλη διαδικασία διαχωρισμού οικοπέδων για φτωχές οικογένειες στην εν λόγω κοινότητα και για πρόσφυγες στο συνοικισμό;

  2. Πόσα οικόπεδα θα διαχωριστούν για πρόσφυγες και πόσα για φτωχές οικογένειες και πότε υπολογίζεται να είναι έτοιμα για παράδοση;

  3. Πόσες αιτήσεις υπάρχουν για παραχώρηση οικοπέδων σε άπορες οικογένειες στην κοινότητα Φρεννάρους και πόσες για προσφυγικές οικογένειες στο συνοικισμό Φρεννάρους;»
