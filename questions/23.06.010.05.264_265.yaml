_position_on_page: 265
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2015-12-15'
heading: Ερώτηση με αρ. 23.06.010.05.264, ημερομηνίας 15 Δεκεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.264
text: |-
  «Έχω ενημερωθεί τόσο για την ανακοίνωση, ημερομηνίας 24 Νοεμβρίου 2015, που εξέδωσαν τα κοινοτικά συμβούλια Πέρα Χωριού και Νήσου και Αγίας Βαρβάρας όσο και για την επιστολή του δημάρχου Λευκωσίας, ημερομηνίας 21ης Οκτωβρίου 2015, που απέστειλε στον Υπουργό Γεωργίας, Αγροτικής Ανάπτυξης και Περιβάλλοντος αναφορικά με το σκυβαλότοπο στον Κοτσιάτη. Ο δήμαρχος Λευκωσίας στην επιστολή του προς τον υπουργό αναφέρει ότι, εξαιτίας της κρισιμότητας της κατάστασης σε σχέση με την προβληματική ανεπάρκεια του σκυβαλότοπου, της ανάγκης για υλοποίηση της απόφασης του Υπουργικού Συμβουλίου για εκχώρηση της διαχείρισης του χώρου στο Συμβούλιο Αξιοποίησης Οικιακών Αποβλήτων Επαρχίας Λευκωσίας και εξαιτίας της μη εξεύρεσης τρόπου αποληρωμής των χρεών των άλλων δήμων και κοινοτήτων, ώστε να μην πλήττεται η ρευστότητα των οικονομικών του δήμου Λευκωσίας, ο δήμος Λευκωσίας αποφάσισε από 1η Ιανουαρίου 2016 να παύσει να είναι ο διαχειριστής του σκυβαλότοπου Κοτσιάτη.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων ποιος θα αναλάβει από την 1η Ιανουαρίου 2016 τη διαχείριση του σκυβαλότοπου Κοτσιάτη και ποιος θα αναλάβει την προκήρυξη προσφορών και ανάθεση συμβάσεων που είναι απαραίτητες για τη λειτουργία του χώρου. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων πώς προτίθεται να τακτοποιήσει το θέμα των οφειλών δήμων και κοινοτήτων προς το δήμο Λευκωσίας, πότε αναμένεται να υλοποιηθεί η απόφαση του Υπουργικού Συμβουλίου για εκχώρηση της διαχείρισης του χώρου στο Συμβούλιο Αξιοποίησης Οικιακών Αποβλήτων Επαρχίας Λευκωσίας, καθώς και πότε αναμένεται να υλοποιηθεί η εξαγγελία του υπουργού για οριστικό κλείσιμο του σκυβαλότοπου. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων κατά πόσο οι τέσσερις μηχανοδηγοί που σήμερα εργάζονται στο σκυβαλότοπο θα συνεχίσουν να απασχολούνται στο σκυβαλότοπο ή αν θα μετακινηθούν σε άλλο δημόσιο οργανισμό, χωρίς να επηρεαστούν τα δικαιώματά τους.»
