answers:
- http://www2.parliament.cy/parliamentgr/008_03d/23_06_009_03_430.htm
by:
- Περδίκης Γιώργος
date: '2009-03-12'
heading: Ερώτηση με αρ. 23.06.009.03.430, ημερομηνίας 12 Μαρτίου 2009, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.03.430
text: |-
  «Έχω ενημερωθεί ότι οι ντόπιοι ψαράδες διαμαρτύρονται για την καταστροφή του ιχθυοβιότοπου της θαλάσσιας περιοχής Κάτω Πύργου.

  Σύμφωνα με τις καταγγελίες των ψαράδων, η κατασκευαστική εταιρεία που ανέλαβε την εκβάθυνση του αλιευτικού καταφυγίου Κάτω Πύργου και τον καθαρισμό του από τα φύκια προχώρησε στην απόρριψη των υλικών του καθαρισμού και της εκσκαφής σε περιοχή που θεωρείται βιότοπος για την ιχθυοπανίδα.

  Σύμφωνα με ασφαλείς πληροφορίες, η κατασκευαστική εταιρεία παραβιάζει τους όρους που της έθεσε το Τμήμα Αλιείας και απορρίπτει τα απόβλητα σε μικρότερο βάθος και απόσταση από την ακτή από αυτό που περιλαμβάνουν οι όροι του συμβολαίου. Φαίνεται πως ο έλεγχος που ασκεί το αρμόδιο τμήμα είναι ανεπαρκής, αφού χρειάστηκαν οι καταγγελίες των ψαράδων, για να αποκαλυφθεί η παράνομη και αντιπεριβαλλοντική πράξη του εργολάβου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων γιατί το Τμήμα Αλιείας χρειάστηκε τις καταγγελίες των ψαράδων, για να ανακαλύψει την παράνομη και αντιπεριβαλλοντική πράξη του εργολάβου, πώς προτίθεται το τμήμα να τιμωρήσει τον εργολάβο και αν θα αρχίσει συστηματικός έλεγχος των εργασιών του εργολάβου, για να σταματήσει κάθε ρύπανση του ιχθυοβιότοπου Κάτω Πύργου.»
