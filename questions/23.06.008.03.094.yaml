answers: []
by:
- Περδίκης Γιώργος
date: '2003-08-28'
heading: Ερώτηση με αρ. 23.06.008.03.094 που υποβλήθηκε από το βουλευτή εκλογικής
  περιφέρειας Λευκωσίας κ. Γιώργο Περδίκη στις 28 Αυγούστου 2003
identifier: 23.06.008.03.094
text: |-
  «Έχω πληροφορηθεί ότι η κυβέρνηση προωθεί πρόταση της Ελληνικής Μεταλλευτικής Εταιρείας για θερμική αξιοποίηση των παλαιών ελαστικών των αυτοκινήτων ως εναλλακτικού καυσίμου από την εγχώρια τσιμεντοβιομηχανία.

  Πρέπει να σημειωθεί ότι μέχρι σήμερα η απόρριψη των ελαστικών σε σκυβαλότοπους και το κάψιμό τους από ασυνείδητους δημιουργούσε περιβαλλοντικά προβλήματα. Τυχόν υλοποίηση της πιο πάνω πρότασης θα μας απαλλάξει από αυτό το βραχνά, αφού, με βάση τις ευρωπαϊκές οδηγίες, θα απαγορεύεται η απόρριψη ελαστικών σε χώρους ταφής με τη νέα χρονιά. Εντούτοις τίθεται θέμα αν η μέθοδος αυτή είναι η μοναδική ή η καλύτερη. Φαίνεται ότι υπάρχουν και άλλες προτάσεις εξίσου σοβαρές.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν έχει διεξαχθεί οποιαδήποτε μελέτη για τη διαχείριση των χρησιμοποιημένων ελαστικών και αν οι οποιεσδήποτε αποφάσεις σχετικά με το θέμα αυτό θα παρθούν στη βάση των πορισμάτων αυτής της μελέτης.»
