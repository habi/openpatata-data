answer: http://www2.parliament.cy/parliamentgr/008_3g/23_06_010_03_066.htm
identifier: 23.06.010.03.066
question:
  by:
  - Περδίκης Γιώργος
  date: '2013-08-23'
  text: |
    «Έχω πληροφορηθεί ότι το Υπουργείο Παιδείας και Πολιτισμού εξέδωσε εγκύκλιο με βάση την οποία οι μαθητές καλούνται να κρατήσουν εκείνα τα βιβλία που θα τους φανούν χρήσιμα την επόμενη σχολική χρονιά για ευνόητους λόγους οικονομικής περισυλλογής. Όμως παράλληλα, έχω πληροφορηθεί ότι σημαντικό μέρος των βιβλίων που εισάγονται από την Ελλάδα δε χρησιμοποιούνται στη δημοτική και μέση εκπαίδευση και πάνε απευθείας στα σκουπίδια ή στην ανακύκλωση. Φαίνεται ότι ένας σημαντικός αριθμός βιβλίων που εισάγονται από την Ελλάδα δε συνάδουν με τα νέα αναλυτικά προγράμματα του Υπουργείου Παιδείας και Πολιτισμού της Κύπρου. Διερωτάται εύλογα κανείς, αφού δε χρειάζονται αυτά τα βιβλία, γιατί παραγγέλνονται από την Ελλάδα, τυπώνονται, συσκευάζονται, αποστέλλονται στην Κύπρο, αποθηκεύονται και μετά διανέμονται στα παιδιά των δημόσιων εκπαιδευτηρίων. Αφού ορθώς γίνεται μία προσπάθεια περισυλλογής και περιορισμού της σπατάλης, γιατί συνεχίζεται αυτή η μεγάλη σπατάλη πόρων και ανθρωποωρών;

    Παρακαλώ τον αρμόδιο υπουργό να εξετάσει την υπόθεση και να δώσει πληροφορίες στη Βουλή για τον αριθμό των συγγραμμάτων που δε χρησιμοποιούνται, αλλά και το συνολικό αριθμό των βιβλίων και το συνολικό βάρος του χαρτιού που ακολουθούν όλη αυτή την αδικαιολόγητη πορεία προς τον κάλαθο των αχρήστων ή της ανακύκλωσης.»
  title: Ερώτηση με αρ. 23.06.010.03.066, ημερομηνίας 23 Αυγούστου 2013, του βουλευτή εκλογικής περιφέρειας Λευκωσίας κ. Γιώργου Περδίκη
