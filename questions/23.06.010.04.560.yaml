answers:
- http://www2.parliament.cy/parliamentgr/008_3g/23_06_010_04_560.htm
identifier: 23.06.010.04.560
question:
  by:
  - Περδίκης Γιώργος
  date: '2015-05-12'
  text: |-
    «Έχω πληροφορηθεί ότι η Ευρωπαϊκή Ένωση έχει αποφασίσει τη διάθεση ενός δισεκατομμυρίου ευρώ σε κράτη μέλη με στόχο την εξεύρεση εργασίας σε 650 000 νέους. Η χρηματοδότηση του προγράμματος “Ευρωπαϊκή Πρωτοβουλία για την Απασχόληση των Νέων” συμπληρώνει τους πόρους που δίνει το Ευρωπαϊκό Κοινωνικό Ταμείο στα είκοσι κράτη μέλη που η ανεργία των νέων υπερβαίνει το 25%. Οι χώρες που επωφελούνται από την πρωτοβουλία αυτή, όπως έχω πληροφορηθεί, είναι το Βέλγιο, η Βουλγαρία, η Κροατία, η Κύπρος, η Τσεχία, η Γαλλία, η Ελλάδα, η Ουγγαρία, η Ιρλανδία, η Ιταλία, η Λεττονία, η Λιθουανία, η Πολωνία, η Πορτογαλία, η Ρουμανία, η Σλοβακία, η Σλοβενία, η Ισπανία, η Σουηδία και το Ηνωμένο Βασίλειο. Οι δράσεις του προγράμματος “Ευρωπαϊκή Πρωτοβουλία για την Απασχόληση των Νέων” πρέπει να υλοποιηθούν έως το τέλος του 2018, ενώ, όπως αναφέρεται στο δελτίο τύπου που εκδόθηκε από το Ευρωπαϊκό Κοινοβούλιο, η ύπαρξη προόδου κατά την εφαρμογή στα πρώτα χρόνια του προγράμματος στα κράτη μέλη θα είναι ζωτικής σημασίας για τη συνολική επιτυχία της πρωτοβουλίας.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για το ύψος του συνολικού ποσού που αναμένεται να λάβει η Κύπρος από το πρόγραμμα “Ευρωπαϊκή Πρωτοβουλία για την Απασχόληση των Νέων” και για τα προγράμματα που προτίθεται να προωθήσει το υπουργείο, για να βοηθήσει τους άνεργους νέους στην εξεύρεση εργασίας. Τέλος, παρακαλώ τον αρμόδιο υπουργό να ενημερώσει τη Βουλή των Αντιπροσώπων για τα κριτήρια κατανομής και το ύψος του ποσού που έχει αποφασιστεί να διατεθεί για την προώθηση του πιο πάνω προγράμματος στα κράτη μέλη. Διερωτάται κανείς εύλογα πόσο μπορεί να βοηθήσουν λίγα εκατομμύρια ευρώ τη Γαλλία και την Ισπανία στην αντιμετώπιση της υψηλής ανεργίας των νέων.»
  title: Ερώτηση με αρ. 23.06.010.04.560, ημερομηνίας 12 Μαΐου 2015, του βουλευτή
    εκλογικής περιφέρειας Λευκωσίας κ. Γιώργου Περδίκη
