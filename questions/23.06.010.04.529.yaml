answers:
- http://www2.parliament.cy/parliamentgr/008_3g/23_06_010_04_529.htm
by:
- Περδίκης Γιώργος
date: '2015-04-15'
heading: Ερώτηση με αρ. 23.06.010.04.529, ημερομηνίας 15 Απριλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.529
text: |-
  «Έχω γίνει παραλήπτης παραπόνου από Κυπρίους παραγωγούς πλαστικών ειδών ότι έχει παρατηρηθεί πρόσφατα ότι σε μεγάλα πολυκαταστήματα και υπεραγορές διατίθενται πλαστικά προϊόντα κατασκευασμένα στην Τουρκία, τα οποία εισάγονται στην Κύπρο μέσω Ελλάδας. Είναι γεγονός ότι η εισαγωγή προϊόντων από την Τουρκία δεν απαγορεύεται. Επισημαίνεται πάντως από τους παραγωγούς ότι, την ώρα που επιτρέπεται η εισαγωγή τουρκικών προϊόντων στην Κύπρο, η χώρα αυτή κατέχει στρατιωτικά μέρος της χώρας μας, απειλεί με μόνιμες παρεμβάσεις στην κυπριακή αποκλειστική οικονομική ζώνη, αμφισβητεί την ύπαρξη και τα κυριαρχικά δικαιώματα της χώρας μας και εφαρμόζει εμπάργκο στα κυπριακά προϊόντα. Δεν είναι η πρώτη φορά που διατυπώνεται η απορία γιατί η κυπριακή κυβέρνηση δεν κάνει τίποτα για αυτό το θέμα και γιατί δεν επιδιώκει, έστω και προσωρινά, από την Ευρωπαϊκή Επιτροπή να θέσει περιορισμούς στην εισαγωγή τουρκικών προϊόντων στην Κύπρο. Διερωτάται κανείς πώς η Ευρωπαϊκή Επιτροπή επέτρεψε στην Ελλάδα να εφαρμόσει φορολογικά μέτρα κατά εταιρειών που εργάζονται μέσω της Κύπρου και άλλων ευρωπαϊκών χωρών μελών της Ευρωπαϊκής Ένωσης και η Κύπρος αδυνατεί να κάνει κάτι για ένα τέτοιο σοβαρό θέμα που αφορά τους Κυπρίους επιχειρηματίες.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τη θέση της κυβέρνησης επί του πιο πάνω αναφερόμενου θέματος.»
