answers:
- http://www2.parliament.cy/parliamentgr/008-3f/23_06_010_02.469.htm
identifier: 23.06.010.02.469
question:
  by:
  - Περδίκης Γιώργος
  date: '2013-02-27'
  text: |-
    «Έχω πληροφορηθεί ότι η κοινότητα Τραχωνίου αντιμετωπίζει σοβαρά προβλήματα πλημμυρών εξαιτίας της μη ύπαρξης κατάλληλων αντιπλημμυρικών έργων. Συγκεκριμένα, τόσο από τη βορειοδυτική όσο και από τη βορειοανατολική περιοχή της κοινότητας συγκεντρώνονται μετά από βροχοπτώσεις μεγάλοι όγκοι όμβριων υδάτων, με αποτέλεσμα να πλημμυρίζουν οι δρόμοι. Αποτέλεσμα είναι τα όμβρια ύδατα να διαρρέουν και να πλημμυρίζουν τα αγροκτήματα των κατοίκων προκαλώντας ζημιές και καταστροφές. Όπως ενημερώθηκα από το δικηγόρο των ιδιοκτητών των αγροκτημάτων, των οποίων τα κτήματα επηρεάζονται και υφίστανται συνεχώς ζημιές, οι αρμόδιοι σκέφτονται να επιλύσουν πρόχειρα το πρόβλημα με την παροχέτευση των όμβριων υδάτων μέσω των κτημάτων τους, με σωλήνες ή άλλους αγωγούς, προς μια τάφρο που λειτουργεί ως προσωρινή δεξαμενή των ομβρίων. Η τάφρος/δεξαμενή μετατρέπεται σε έλος και εστία ρύπανσης και μόλυνσης, αφού εκεί εκκολάπτονται και πολλαπλασιάζονται εκατομμύρια κουνούπια. Οι ιδιοκτήτες των αγροκτημάτων, όπως ενημερώθηκα, δεν πρόκειται να επιτρέψουν να χρησιμοποιηθούν τα κτήματά τους ως χώροι και δίοδοι πρόσβασης προς αυτή την πρόχειρη δεξαμενή.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν το αρμόδιο τμήμα όντως εξετάζει την εφαρμογή σχεδίου παροχέτευσης των όμβριων υδάτων μέσω ιδιωτικών κτημάτων με σωλήνες ή άλλους αγωγούς προς την τάφρο/δεξαμενή που δημιούργησαν ή αν προτίθεται να προχωρήσει με την κατασκευή αντιπλημμυρικών έργων για την αντιμετώπιση του προβλήματος αυτού.»
  title: Ερώτηση με αρ. 23.06.010.02.469, ημερομηνίας 27 Φεβρουαρίου 2013, του βουλευτή
    εκλογικής περιφέρειας Λευκωσίας κ. Γιώργου Περδίκη
