_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_535.htm
by:
- Περδίκης Γιώργος
date: '2015-04-16'
heading: Ερώτηση με αρ. 23.06.010.04.535, ημερομηνίας 16 Απριλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.535
text: |-
  «Έχω πληροφορηθεί ότι έχει γίνει αποδεκτή από τα κράτη μέλη η πρόταση της Ευρωπαϊκής Επιτροπής για την κατανομή ευρωπαϊκών κονδυλίων, ύψους €150.000.000, για το πρόγραμμα διάθεσης οπωροκηπευτικών στα σχολεία κατά την περίοδο 2015-2016. Όπως έχω πληροφορηθεί, για το σκοπό αυτό θα διατεθούν €290.000 και το ποσοστό συγχρηματοδότησης από τα κονδύλια της Ευρωπαϊκής Ένωσης είναι 75%. Σύμφωνα με τον κατάλογο που δημοσιεύτηκε, υπάρχουν κράτη μέλη των οποίων το ποσοστό συγχρηματοδότησης ανέρχεται στο 90%.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα ακόλουθα:

  1. Με ποιους τρόπους θα διασφαλιστεί η διάθεση κυπριακών προϊόντων βιολογικής καλλιέργειας κατά την εφαρμογή του Σχεδίου Προώθησης της Κατανάλωσης Φρούτων και Λαχανικών στα Σχολεία;

  2. Ποιος είναι ο τρόπος καθορισμού του ποσοστού συγχρηματοδότησης των κρατών μελών;

  3. Θα μπορούσε η Κύπρος να διεκδικήσει ψηλότερο ποσοστό συγχρηματοδότησης από τα κονδύλια της Ευρωπαϊκής Ένωσης, δεδομένων και των δύσκολων οικονομικών συνθηκών που βιώνει η κυπριακή κοινωνία;

  4. Ποιος είναι ο τρόπος κατανομής των ευρωπαϊκών κονδυλίων στα κράτη μέλη και οι παράγοντες που λαμβάνονται υπόψη για την κατανομή;»
