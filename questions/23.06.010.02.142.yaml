_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.142.htm
by:
- Περδίκης Γιώργος
date: '2012-09-28'
heading: Ερώτηση με αρ. 23.06.010.02.142, ημερομηνίας 28 Σεπτεμβρίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.142
text: |-
  «Στο Παράρτημα Κ της Συνθήκης Εγκαθίδρυσης της Κυπριακής Δημοκρατίας προβλέπεται ότι οι αρχαιολογικοί χώροι που είχαν ανακαλυφθεί κατά την υπογραφή της συμφωνίας, όπως και (υπό όρους) οι άλλοι που θα ανακαλυφθούν μετά την ανακήρυξη της Δημοκρατίας στο έδαφος των βρετανικών βάσεων πρέπει να μεταβιβαστούν στην Κυπριακή Δημοκρατία. Το Κούριο για παράδειγμα έπρεπε και πρέπει να αποτελεί ιδιοκτησία και να βρίσκεται υπό τον έλεγχο της Κυπριακής Δημοκρατίας και όχι των βρετανικών βάσεων, ενώ το ίδιο ισχύει και για μια σειρά άλλων αρχαιοτήτων και πολιτιστικών μνημείων που βρίσκονται στο έδαφος των βρετανικών βάσεων Ακρωτηρίου, Επισκοπής και Δεκέλειας. Σύμφωνα όμως με τις πληροφορίες μου, από το 1959 μέχρι και σήμερα καμία κυβέρνηση της Κυπριακής Δημοκρατίας δεν προχώρησε στα σχετικά διαβήματα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους για τους οποίους η Κυπριακή Δημοκρατία δεν έχει μέχρι στιγμής προχωρήσει σε συγκεκριμένα διαβήματα, ώστε οι αρχαιολογικοί χώροι που είχαν ήδη ανακαλυφθεί κατά την υπογραφή της συμφωνίας, όπως και (υπό όρους) οι άλλοι που ανακαλύφθηκαν μετά την ανακήρυξη της Δημοκρατίας στο έδαφος των βρετανικών βάσεων να μεταβιβαστούν στην Κυπριακή Δημοκρατία.

  Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων για τους αρχαιολογικούς χώρους και τα πολιτιστικά μνημεία που βρίσκονται στο έδαφος των βρετανικών βάσεων, τα οποία έπρεπε να είχαν μεταβιβαστεί στην Κυπριακή Δημοκρατία.»
