_position_on_page: 112
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_461.htm
by:
- Περδίκης Γιώργος
date: '2015-03-03'
heading: Ερώτηση με αρ. 23.06.010.04.461, ημερομηνίας 3 Μαρτίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.461
text: |-
  «Σύμφωνα με το δελτίο τύπου, ημερομηνίας 28 Φεβρουαρίου 2015, της διεθνούς μη κυβερνητικής οργάνωσης “Compassion in World Farming”, η οποία ασχολείται με τον τερματισμό της βιομηχανικής εκτροφής ζώων, καθώς και με τη βιώσιμη γεωργία και την παραγωγή τροφίμων, εκατομμύρια κτηνοτροφικά ζώα εξάγονται από την Ευρωπαϊκή Ένωση προς τρίτες χώρες για πάχυνση ή σφαγή κάθε χρόνο. Συγκεκριμένα, όπως αναφέρεται στο δελτίο τύπου, το 2014 εξήχθησαν πάνω από δύο εκατομ. ζώα στη Μέση Ανατολή και Βόρεια Αφρική, από τα οποία το ένα εκατομ. σε εμπόλεμες ζώνες. Η μεταφορά των ζώων γίνεται σε άθλιες συνθήκες και η διαδρομή μέχρι τον προορισμό τους φτάνει τα 4 000-5 000 χμ. Η ταλαιπωρία, οι άσχημες συνθήκες και η απάνθρωπη μεταχείριση καταλήγουν σε έναν επώδυνο θάνατο. Αίτημα της διεθνούς μη κυβερνητικής οργάνωσης “Compassion in World Farming” είναι όπως ο αρμόδιος υπουργός θέσει ζήτημα στο Συμβούλιο Υπουργών Γεωργίας της Ευρωπαϊκής Ένωσης, έτσι ώστε να ληφθούν τα αναγκαία μέτρα, για να σταματήσει το εμπόριο ζωντανών ζώων με τρίτες χώρες σε πανευρωπαϊκό επίπεδο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να προωθήσει το αίτημα της διεθνούς μη κυβερνητικής οργάνωσης “Compassion in World Farming” στο Συμβούλιο Υπουργών Γεωργίας της Ευρωπαϊκής Ένωσης, έτσι ώστε να σταματήσουν οι εξαγωγές ζώων για πάχυνση και σφαγή σε χώρες εκτός Ευρωπαϊκής Ένωσης ή να τεθούν σοβαροί περιορισμοί και έλεγχοι για αυτές τις περιπτώσεις.»
