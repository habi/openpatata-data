_position_on_page: 223
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2015-11-13'
heading: Ερώτηση με αρ. 23.06.010.05.222, ημερομηνίας 13 Νοεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.222
text: |-
  «Από απάντηση, ημερομηνίας 2 Νοεμβρίου 2015, του δημάρχου Αθηένου σε επιστολή μου αναφορικά με την τοποθέτηση κοπριών σε τουρκοκυπριακή γη σε τοποθεσία κοντά στο πεδίο βολής “Βούγιες”, πληροφορήθηκα για το μεγάλο πρόβλημα που αντιμετωπίζει ο δήμος Αθηένου από τη ρίψη κοπριάς σε μορφή λάσπης ή και υγρών λυμάτων. Το πρόβλημα φαίνεται να επιδεινώθηκε μετά την αδειοδότηση δύο βιολογικών σταθμών επεξεργασίας κτηνοτροφικών λυμάτων. Ιδιαίτερη προβληματική και ανυπόφορη, όπως αναφέρεται στην επιστολή του δημάρχου, είναι η περίοδος από την 1η Αυγούστου μέχρι την 31η Οκτωβρίου. Η αδειοδότηση των βιολογικών σταθμών προϋποθέτει τη μεταφορά και τη φύλαξη των υγρών αποβλήτων μετά την επεξεργασία τους σε δεξαμενές αποξήρανσης που θα πρέπει να είναι κατασκευασμένες βάσει προδιαγραφών. Μετά την αποξήρανση, μέρος της αποξηραμένης λάσπης μπορεί να διοχετεύεται ως εδαφοβελτιωτικό της καλλιεργήσιμης γης. Ο δήμαρχος εξέφρασε την ανησυχία του κατά πόσο τηρούνται οι όροι τόσο στην κατασκευή των δεξαμενών αποξήρανσης όσο και στη διοχέτευση των αποβλήτων στις καλλιεργήσιμες εκτάσεις γης.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο έχουν διενεργηθεί έλεγχοι αναφορικά με την τήρηση των όρων στην κατασκευή των δεξαμενών αποξήρανσης όσο και στη διοχέτευση των αποβλήτων στις καλλιεργήσιμες εκτάσεις γης, ποια τα αποτελέσματα των ελέγχων αυτών και ποια η τακτικότητα των ελέγχων.»
