answers:
- http://www2.parliament.cy/parliamentgr/008_03b/23_06_008_05_041.htm
by:
- Μιχαηλίδης Ντίνος
date: '2005-09-16'
heading: Ερώτηση με αρ. 23.06.008.05.041, ημερομηνίας 16 Σεπτεμβρίου 2005, του βουλευτή
  εκλογικής περιφέρειας Λεμεσού κ. Ντίνου Μιχαηλίδη
identifier: 23.06.008.05.041
text: |-
  «Με αφορμή την πρόσφατη αεροπορική τραγωδία στο Γραμματικό, που είχε ως αποτέλεσμα το θάνατο 121 συμπατριωτών μας, και τα όσα καθημερινά βλέπουν το φως της δημοσιότητας για τις έρευνες που διεξάγονται αναφορικά με τα αίτια και τα αιτιατά για την πτώση του αεροπλάνου της εταιρείας “HELIOS AIRWAYS”, που περιλαμβάνουν, μεταξύ άλλων, και το Τμήμα Πολιτικής Αεροπορίας, παρακαλείται το αρμόδιο υπουργείο να πληροφορήσει τη Βουλή των Αντιπροσώπων κατά πόσο θεωρεί και πιστεύει ότι, με τα όσα έχουν ακουστεί από επίσημα χείλη, το τμήμα αυτό έχει την ικανότητα να ανταποκρίνεται στις υποχρεώσεις που έχει, διεθνείς και τοπικές, και ιδιαίτερα σ’ αυτές που αφορούν την πτητική ικανότητα των αεροσκαφών που καλείται να ελέγξει, τα οποία αεροσκάφη πραγματοποιούν καθημερινά πτήσεις από και προς την Κύπρο.

  Όταν επίσημα χείλη, διοικητικά και πολιτειακά, δηλώνουν κατά τον πλέον υπεύθυνο και επίσημο τρόπο ότι το Τμήμα Πολιτικής Αεροπορίας πάσχει και χρήζει αναδιοργάνωσης, ενίσχυσης και εμπλουτισμού με ευρωπαϊκών προδιαγραφών συστήματα, τα οποία μέχρι σήμερα προφανώς δεν έχει, αντιλαμβάνεσθε την αγωνία όλων μας, ιδιαίτερα όταν οι έρευνες της αστυνομίας, της ειδικής Ελληνικής Επιτροπής Διερεύνησης Αεροπορικών Δυστυχημάτων, αλλά και η αυτεπάγγελτη έρευνα που διατάχθηκε στο Υπουργείο Συγκοινωνιών και Έργων βρίσκονται ακόμη σε εξέλιξη.

  Τίθεται ένα μεγάλο ερώτημα: Ποιος ελέγχει, μετά το δυστύχημα στο Γραμματικό, την πτητική ικανότητα των αεροπλάνων, όταν ο καθ’ ύλην αρμόδιος οργανισμός, το Τμήμα Πολιτικής Αεροπορίας, αμφισβητείται ή βρίσκεται έκτοτε στο μικροσκόπιο τριών τουλάχιστον ερευνητικών επιτροπών σε σχέση με την ικανότητά του να ανταποκρίνεται ή όχι στις υποχρεώσεις του;

  Σίγουρα, κανένας λόγος ανησυχίας δε θα υπάρχει, αν με το τέλος των ερευνών διαπιστωθεί, πράγμα που όλοι ευχόμαστε, ότι το εν λόγω τμήμα ανταποκρίνεται πλήρως στις υποχρεώσεις του και δεν παρουσιάζει τις ελλείψεις και τα προβλήματα που σήμερα του επιρρίπτουν υπεύθυνοι παράγοντες.

  Υπό το φως των πιο πάνω, θα ήθελα να έχω τη διαβεβαίωση του αρμόδιου υπουργείου για το ότι ο πτητικός έλεγχος των αεροσκαφών δε γίνεται επί του παρόντος από το τμήμα εναντίον του οποίου διεξάγεται έρευνα, για να διαπιστωθεί η ικανότητά του, αλλά από άλλο διεθνή οργανισμό ή άλλους ειδικούς στους οποίους έχουν ανατεθεί τα καθήκοντα αυτά, μέχρι την ολοκλήρωση των ερευνών και την έκδοση του σχετικού πορίσματος, στο οποίο θα αναφέρεται αν το Τμήμα Πολιτικής Αεροπορίας είναι σε θέση να ανταποκριθεί στις υποχρεώσεις του, ιδιαίτερα σε ό,τι αφορά τον έλεγχο της πτητικής ικανότητας των αεροσκαφών.»
