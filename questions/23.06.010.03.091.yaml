_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_091.htm
by:
- Περδίκης Γιώργος
date: '2013-08-29'
heading: Ερώτηση με αρ. 23.06.010.03.091, ημερομηνίας 29 Αυγούστου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.091
text: |-
  «Πρόσφατα στη θαλάσσια περιοχή της Πάφου ψαράδες εντόπισαν μία άσχημα τραυματισμένη χελώνα καρέτα καρέτα, ενώ η θάλασσα ξέβρασε ακόμη μία χελώνα καρέτα καρέτα τουλάχιστον εξήντα κιλών. Συγκεκριμένα, η μία χελώνα είχε πλησιάσει ψαράδες οι οποίοι ψάρευαν στους βράχους. Οι ίδιοι κάλεσαν αμέσως το Λιμενικό και Ναυτικό Σταθμό Λατσιού, για να την παραλάβει. Ο σταθμός ανταποκρίθηκε αμέσως στο τηλεφώνημα αναφέροντας ότι ειδοποίησε το Τμήμα Αλιείας, για να την παραλάβει. Μετά την πάροδο τριών ωρών το Τμήμα Αλιείας δεν είχε καταφτάσει, ενώ πολίτης τηλεφώνησε και πάλι στο Τμήμα Αλιείας της Πάφου, για να το ενημερώσει πως η νεκρή πλέον χελώνα ήταν εκτεθειμένη στον ήλιο. Την επόμενη μέρα βρέθηκε άλλη μία νεκρή χελώνα μεγαλύτερου μεγέθους σε ακτή πλησίον του λιμανιού του Λατσιού. Η χελώνα ήταν τραυματισμένη στο κάτω μέρος του καβουκιού της. Όπως είπαν παραθεριστές, η χελώνα είχε τραύματα κατά πάσα πιθανότητα από προπέλα σκάφους.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που λαμβάνονται για τη μείωση τέτοιων ατυχημάτων, αν γίνεται έλεγχος της ταχύτητας που αναπτύσσουν τα σκάφη κατά την είσοδο και την έξοδό τους από τα λιμάνια και τις μαρίνες, αν επιβάλλονται πρόστιμα στους ιδιοκτήτες σκαφών που υπερβαίνουν τα επιτρεπόμενα όρια ταχύτητας, ποια είναι αυτά και πόσα πρόστιμα επιβλήθηκαν τα τελευταία πέντε χρόνια. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων ποιος είναι ο αριθμός των τραυματισμένων και νεκρών χελωνών κατά το έτος 2013 μέχρι στιγμής και σε σχέση με προηγούμενα έτη και σε ποια σημεία εντοπίστηκαν οι τραυματισμένες και οι νεκρές χελώνες.»
