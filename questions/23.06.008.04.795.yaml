_sources:
- http://www2.parliament.cy/parliamentgr/008_02/chronological/008_02_HD_3.htm
answers: []
by:
- Μιχαηλίδης Ντίνος
date: '2005-04-12'
heading: Ερώτηση με αρ. 23.06.008.04.795, ημερομηνίας 12 Απριλίου 2005, του βουλευτή
  εκλογικής περιφέρειας Λεμεσού κ. Ντίνου Μιχαηλίδη
identifier: 23.06.008.04.795
text: |-
  «Στο παρελθόν, επειδή πολλά από τα αναπτυξιακά έργα σε συγκεκριμένες αγροτικές κοινότητες δεν μπορούσαν να ολοκληρωθούν με την ετήσια κρατική χορηγία λόγω του ύψους της σχετικής δαπάνης, η κυβέρνηση, σε συνεργασία με τις κοινοτικές αρχές, παρείχε στις κοινότητες τη δυνατότητα εξασφάλισης τραπεζικής δανειοδότησης για την άμεση κατασκευή του εγκεκριμένου έργου, με κυβερνητική εγγύηση εξόφλησης του δανείου από την ίδια, συμπεριλαμβανομένων και των τόκων, σε ίσες ετήσιες δόσεις. Με αυτό τον τρόπο επιτυγχάνετο, σε πολλές περιπτώσεις, η εκτέλεση πολλών έργων μεγάλης δαπάνης σε σύντομο χρονικό διάστημα, πράγμα που συνέβαλε ιδιαίτερα στην ποιοτική ανάπτυξη της υπαίθρου και στην οικονομικότερη εκτέλεση του όλου έργου. Το σύστημα των εγγυημένων δανείων λειτουργούσε με τον ίδιο τρόπο και στην περίπτωση της κατασκευής έργων μεγάλης δαπάνης που απαιτούσαν την οικονομική συνεισφορά των κοινοτήτων, όταν η οικονομική τους κατάσταση δεν επέτρεπε την κατασκευή του έργου με την άμεση συνεισφορά της κοινότητας.

  Επειδή το πιο πάνω μέτρο εφαρμόστηκε με επιτυχία στο παρελθόν και επειδή η κυβέρνηση εδώ και αρκετό χρόνο δεν υιοθετεί πλέον τέτοιες διευκολύνσεις, παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τους λόγους που ώθησαν στην αναστολή του και κατά πόσο η κυβέρνηση προτίθεται, μέσα στα πλαίσια της αναπτυξιακής της πολιτικής, να το επαναφέρει.»
