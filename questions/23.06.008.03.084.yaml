answers:
- http://www2.parliament.cy/parliamentgr/008_03/23_06_008_03_084.htm
identifier: 23.06.008.03.084
question:
  by:
  - Χρυσοστόμου Άριστος
  date: '2003-08-27'
  text: |-
    «Το 1940 η αποικιοκρατική κυβέρνηση, με σχετικές γνωστοποιήσεις που δημοσιεύτηκαν στην Επίσημη Εφημερίδα, κήρυξε κρατικά δάση συγκεκριμένες περιοχές που δεικνύονται σε σχέδια, σύμφωνα με τον περί Δασών Νόμο. Σε αυτές τις περιοχές συμπεριλαμβάνονται και κτήματα που ανήκουν σε ιδιώτες οι οποίοι κατέχουν τίτλους ιδιοκτησίας. Τα κτήματα αυτά δεν απαλλοτριώθηκαν ούτε καταβλήθηκε αποζημίωση και οι ιδιοκτήτες συνεχίζουν μέχρι τώρα να τα καλλιεργούν.

    Το πρόβλημα που υφίσταται είναι ότι το Τμήμα Κτηματολογίου και Χωρομετρίας αρνείται να διαχωρίσει ή να μεταβιβάσει κτήματα που εμπίπτουν σ’ αυτή την κατηγορία με βάση τον τίτλο ιδιοκτησίας, αναμένοντας γνωμάτευση από τη Νομική Υπηρεσία.

    Ο Υπουργός Γεωργίας, Φυσικών Πόρων και Περιβάλλοντος σε απάντησή του, ημερομηνίας 20 Νοεμβρίου 2002, σε δική μου ερώτηση, με αρ. 23.06.008.01.014, ημερομηνίας 11 Σεπτεμβρίου 2001, πληροφορούσε τη Βουλή ότι για το θέμα αυτό πραγματοποιήθηκε σύσκεψη στο Γραφείο του Γενικού Εισαγγελέα της Δημοκρατίας και συμφωνήθηκε η ετοιμασία ειδικών κανονισμών διάθεσης δασικής γης, σύμφωνα με το άρθρο 14 του περί Δασών Νόμου. Το Τμήμα Δασών ετοίμασε και υπέβαλε στο Γενικό Εισαγγελέα προσχέδιο κανονισμών για νομοτεχνικό έλεγχο. Με το εν λόγω προσχέδιο προνοείται το εξής:

    “Το Υπουργικό Συμβούλιο μπορεί να διαθέσει τεμάχιο ή μέρος τεμαχίου γης το οποίο έχει κηρυχθεί δάσος με το νόμο, όταν συντρέχουν οι πιο κάτω λόγοι:

    1. Ο φερόμενος ιδιοκτήτης κατέχει νομότυπο τίτλο ιδιοκτησίας.

    2. Διαχειρίζεται ενεργά για οποιοδήποτε σκοπό το εν λόγω τεμάχιο για είκοσι πέντε συναπτά έτη μετά την κήρυξή του σε κρατικό δάσος.

    Νοείται ότι, σε περίπτωση που το τεμάχιο είναι περίκλειστο στο κρατικό δάσος, τότε ο ιδιοκτήτης δικαιούται να το ανταλλάξει με ισάξια κρατική γη ή χρηματική αποζημίωση.”.
  title: Ερώτηση με αρ. 23.06.008.03.084 που υποβλήθηκε από το βουλευτή εκλογικής
    περιφέρειας Λεμεσού κ. ’ριστο Χρυσοστόμου στις 27 Αυγούστου 2003.
