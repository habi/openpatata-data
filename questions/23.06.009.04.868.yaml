answers:
- http://www2.parliament.cy/parliamentgr/008_03d/23_06_009_04_868.htm
by:
- Περδίκης Γιώργος
date: '2010-02-19'
heading: Ερώτηση με αρ. 23.06.009.04.868, ημερομηνίας 19 Φεβρουαρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.868
text: |-
  «Σύμφωνα με τον περί Δασών Νόμο απαγορεύεται η κοπή και μεταφορά ξυλείας συγκεκριμένων δέντρων τα οποία αναφέρονται σε ειδικό παράρτημα του νόμου. Κάποια δέντρα, όπως οι ελιές, οι χαρουπιές, οι μοσφιλιές κ.λπ., κυριολεκτικά αφανίζονται από παράνομους υλοτόμους που σαρώνουν την ύπαιθρο, ιδιαίτερα σε απομακρυσμένους χώρους ή σε τουρκοκυπριακές περιουσίες, και αποκόπτουν ολόκληρα δέντρα, τα οποία χρησιμοποιούν είτε για την παραγωγή καρβούνων είτε ως ξύλα για τις εστίες θέρμανσης, δηλαδή τα τζάκια.

  Η ελλιπής επιτήρηση λόγω της αποψίλωσης της υπαίθρου από το γηγενή πληθυσμό, της κατάργησης πολλών αστυνομικών σταθμών της υπαίθρου, της κατάργησης του θεσμού του αγροφύλακα κ.λπ. δημιουργεί ευκαιρίες στους διάφορους παράνομους υλοτόμους να εφαρμόσουν τα εγκληματικά και παράνομά τους έργα. Το Τμήμα Δασών δηλώνει αδυναμία να εφαρμόσει το νόμο, γιατί οι αρμοδιότητές του, αλλά και οι υπηρεσίες του περιορίζονται στις δασικές περιοχές και δεν επεκτείνονται στον ευρύτερο χώρο της υπαίθρου. Σε πρόσφατη συνάντησή μου με το διευθυντή του Τμήματος Δασών ετέθη το θέμα της συνεργασίας με άλλες υπηρεσίες, όπως π.χ. την Υπηρεσία Θήρας, την αστυνομία ή την Τροχαία για πάταξη του φαινομένου, είτε κατά τη διάπραξη της παράνομης πράξης είτε κατά τη μεταφορά της ξυλείας σε δρόμους ή αυτοκινητόδρομους.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο η αστυνομία ή η Τροχαία, καθώς και η Υπηρεσία Θήρας μπορούν να συνδράμουν στην εφαρμογή της νομοθεσίας που αφορά την αντιμετώπιση της παράνομης κοπής δέντρων και μεταφοράς ξυλείας προστατευόμενων δέντρων.»
