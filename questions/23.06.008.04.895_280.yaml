_id: 23.06.008.04.895_280
_position_on_page: 280
_sources:
- http://www2.parliament.cy/parliamentgr/008_02/chronological/008_02_HD_3.htm
answers:
- http://www2.parliament.cy/parliamentgr/008_03b/23_06_008_04_895.htm
by:
- mp_id: perdikis-giorgos
date: '2005-06-09'
heading: Ερώτηση με αρ. 23.06.008.04.895, ημερομηνίας 9 Ιουνίου 2005, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.04.895
text: |-
  «Έχω πληροφορηθεί ότι εδώ και τρεις μήνες τέθηκε σε λειτουργία ο σταθμός επεξεργασίας αποβλήτων του εργοστασίου της ΚΕΟ στη Λεμεσό. Ο σταθμός κατασκευάστηκε για να επεξεργάζεται τα απόβλητα και να περιορίζει την υψηλή ρύπανση από το εργοστάσιο σε επιτρεπτά όρια για διάθεσή τους στο αποχετευτικό σύστημα του Συμβουλίου Αποχετεύσεως Λεμεσού-Αμαθούντας.

  Σύμφωνα με τις πληροφορίες μου, από την ημέρα που λειτούργησε ο σταθμός, η ποιότητα του επεξεργασμένου νερού δεν πληρεί τις απαιτήσεις του Συμβουλίου Αποχετεύσεως Λεμεσού-Αμαθούντας, με αποτέλεσμα πέραν των 1 000 κ.μ. αποβλήτων ημερησίως να καταλήγουν στη θάλασσα. Αυτή η κατάσταση θα συνεχιστεί, διότι ο εργολάβος που διεκπεραίωσε το έργο αδυνατεί να επιλύσει το πρόβλημα. Η Κυπριακή Δημοκρατία ξόδεψε εκατοντάδες εκατομμύρια λίρες για την προστασία του περιβάλλοντος και της θάλασσάς μας. Η συνεχής ρύπανση της παραλίας της Λεμεσού θα επηρεάζει αρνητικά την τουριστική ζωή και την ανάπτυξη της Λεμεσού. Η ρύπανση της θάλασσας προκαλεί σοβαρά προβλήματα υγείας στους λουομένους.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων ποιοι έχουν την ευθύνη για την αναφερόμενη πιο πάνω κατάσταση και ποια μέτρα λαμβάνονται, ώστε να τερματιστεί αμέσως.»
