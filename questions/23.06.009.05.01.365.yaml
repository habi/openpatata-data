_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.365.htm
by:
- Τορναρίτης Νίκος
date: '2010-11-11'
heading: Ερώτηση με αρ. 23.06.009.05.01.365, ημερομηνίας 11 Νοεμβρίου 2010, του βουλευτή
  εκλογικής περιφέρειας Λευκωσίας κ. Νίκου Τορναρίτη
identifier: 23.06.009.05.01.365
text: |-
  «Παρακαλείται ο αρμόδιος υπουργός να ενημερώσει τη Βουλή των Αντιπροσώπων για τη θέση του υπουργείου του σχετικά με τα ακόλουθα πολύ σημαντικά θέματα που αφορούν την ειδική αγωγή στα δημόσια σχολεία και παρακαλώ όπως απαντηθεί το κάθε θέμα ξεχωριστά:

  1. Απουσία ειδικής αγωγής και εκπαίδευσης στα γυμνάσια και λύκεια.

  Γιατί δεν εργοδοτούνται καθηγητές μέσης εκπαίδευσης οι οποίοι έχουν πτυχίο ή μεταπτυχιακό τίτλο στην ειδική εκπαίδευση, αλλά αντ’ αυτού δίνεται απλή στήριξη από ανειδίκευτους καθηγητές;

  2. Γιατί μειώνεται ο αριθμός προσλήψεων δασκάλων ειδικής αγωγής και εκπαίδευσης στα δημοτικά σχολεία, ενώ τα περιστατικά αυξάνονται κάθε χρόνο;

  (Δεν ενδείκνυται η ειδική εκπαίδευση να λειτουργεί με απλές μαθηματικές δηλώσεις του τύπου πρέπει όλοι οι μαθητές να πάρουν από δύο σαραντάλεπτα ειδικής εκπαίδευσης την εβδομάδα.)

  3. Απουσία εργοθεραπείας/φυσικοθεραπείας στα πλαίσια της ειδικής αγωγής και εκπαίδευσης στα δημόσια σχολεία.

  Γιατί δε δημιουργούνται πολυθεματικά κέντρα παροχής τέτοιων υπηρεσιών;

  4. Γιατί υπάρχει ελλιπής παρουσία και ελλιπής στήριξη από εκπαιδευτικό/κλινικό ψυχολόγο/παιδοψυχίατρο, όταν και όπου χρειάζεται, ενώ προτείνονται ξεκάθαρα από τη νομοθεσία;

  5. Γιατί υπάρχει απουσία μηχανισμών στήριξης παιδιού και γονέων, όταν και όπου χρειάζεται, ενώ θα έπρεπε από τη στιγμή της διάγνωσης να παρέχονται υποστηρικτικές υπηρεσίες;

  6. Γιατί παρατηρείται τρομερή καθυστέρηση στην παροχή ειδικής αγωγής και εκπαίδευσης; (Σύμφωνα με στοιχεία, συχνά χρειάζονται μέχρι και δύο χρόνια από τη στιγμή της παραπομπής.)

  7. Γιατί με την έναρξη κάθε νέας σχολικής χρονιάς παρατηρείται καθυστέρηση στην έναρξη των μαθημάτων ειδικής αγωγής; (Τα μαθήματα ειδικής αγωγής και λογοθεραπείας αρχίζουν μετά από δύο μήνες, αφού αρχίσει η νέα σχολική χρονιά.)

  8. Γιατί υπάρχει ελλιπής ενημέρωση του εκπαιδευτικού γενικής αγωγής για τις δυσκολίες των παιδιών στα οποία παρέχεται ειδική αγωγή που βρίσκονται στην τάξη του;

  9. Γιατί δε γίνεται πολύ συχνά συνδιδασκαλία με τον ειδικό δάσκαλο στην τάξη και μείωση του αριθμού των παιδιών, όταν και όπου χρειάζεται;

  10. Γιατί πολύ συχνά γίνεται ομαδοποίηση παιδιών με ανόμοιες και διαφορετικές μαθησιακές δυσκολίες στις ίδιες ομάδες ειδικής αγωγής;

  11. Γιατί για παιδιά τα οποία βρίσκονται στην προδημοτική εκπαίδευση δεν υπάρχουν τα κατάλληλα εργαλεία διάγνωσης προβλήματος από την υπηρεσία ειδικής εκπαίδευσης και έτσι συχνά ασκούνται πιέσεις στους γονείς για αναστολή φοίτησης του παιδιού; (Η αναστολή στη φοίτηση δεν είναι πάντα η πανάκεια όλων των προβλημάτων.)

  12. Γιατί παιδιά με διαταραχή ελλειμματικής προσοχής-υπερκινητικότητας (ΔΕΠΥ) κάποτε μεταφέρονται σε μονάδες-περιβάλλοντα εντελώς ακατάλληλα για τα παιδιά αυτά;

  13. Γιατί, ενώ υπάρχουν διαθέσιμες ώρες ειδικού δασκάλου ή λογοθεραπευτή, κλείνονται οι φάκελοι παιδιών τα οποία έχουν εγκριθεί;

  14. Γιατί οι καθηγητές στο γυμνάσιο και λύκειο δεν ξέρουν πώς να χειριστούν παιδιά με ΔΕΠΥ, μαθησιακές δυσκολίες ή άλλα σύνδρομα και συχνά αποβάλλουν τα παιδιά αυτά, τα οποία στιγματίζονται και ως τα “άτακτα” παιδιά της τάξης, ενώ η νομοθεσία καθαρά προβλέπει σεμινάρια και διαλέξεις για την ενημέρωσή τους;

  15. Γιατί στο γυμνάσιο και στο λύκειο δε δίνεται επιπρόσθετος χρόνος στα παιδιά αυτά κατά τη διεξαγωγή διαγωνισμάτων; (Συνήθως δίνονται μόνο δέκα λεπτά ως επιπρόσθετος χρόνος.)

  Γιατί δεν υπάρχει ευχέρεια διαφοροποίησης των οδηγιών ή της ύλης σε διαγωνίσματα ή σε τελικές εξετάσεις ούτε ευχέρεια για τα παιδιά με δυσλεξία για προφορικές εξετάσεις;

  16. Γιατί γονείς οι οποίοι επισκέφθηκαν το Υπουργείο Παιδείας και Πολιτισμού, για να απαιτήσουν τις ώρες της ειδικής αγωγής που δικαιούνται τα παιδιά τους, παραπέμφθηκαν από επιθεωρητή ειδικής αγωγής στο Υπουργείο Οικονομικών για την έγκριση κονδυλίων;»
