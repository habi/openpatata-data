_id: 23.06.007.04.042_41
_position_on_page: 41
_sources:
- http://www2.parliament.cy/parliamentgr/008_02/chronological/008_02_ZD.htm
answers:
- http://www2.parliament.cy/parliamentgr/008_03/23_06_007_04_042.htm
by:
- mp_id: christou-andreas
date: '1999-10-31'
heading: Ερώτηση με αρ. 23.06.007.04.042 που υποβλήθηκε από τον κοινοβουλευτικό εκπρόσωπο
  του ΑΚΕΛ Αριστερά-Νέες Δυνάμεις κ. Ανδρέα Χρίστου την 31η Οκτωβρίου 1999
identifier: 23.06.007.04.042
text: |-
  «Προτού τεθεί σε εφαρμογή ο νέος Περί Κοινοτήτων Νόμος, τα εκλεγμένα συμβούλια βελτιώσεως λειτουργούσαν για χρόνια ως η αρμόδια αρχή για τον «Περί Ρυθμίσεως Οδών και Οικοδομών Νόμο», με διάταγμα του Υπουργού Εσωτερικών. Στα πλαίσια αυτά είχαν την εξουσία να ελέγχουν και να εκδίδουν τις άδειες οικοδομής της κοινότητάς τους, έχοντας μάλιστα και τον κατάλληλο μηχανισμό.

  Στις 15 Οκτωβρίου 1999 δημοσιεύτηκε στην Επίσημη Εφημερίδα ανάκληση του διατάγματος, γεγονός που έχει προκαλέσει έντονες αντιδράσεις από τα επηρεαζόμενα κοινοτικά συμβούλιο. Επειδή ως ΑΚΕΛ θεωρούμε ότι η υπουργική απόφαση συγκρούεται μετωπικά με το πνεύμα του νέου νόμου που διευρύνει τις αρμοδιότητες των κοινοτήτων, ερωτούμε:

  1) Σε ποιους λόγους στηρίχθηκε η υπουργική απόφαση που στερεί τις κοινότητες από μια ουσιαστική αρμοδιότητα που είχαν για χρόνια;

  2) Πώς συμβιβάζεται η υπουργική απόφαση με το πνεύμα και τις σχετικές πρόνοιες του Ευρωπαϊκού Χάρτη Τοπικής Αυτοδιοίκησης που έχει κυρώσει και η Κυπριακή Δημοκρατία;

  3) Πώς προτίθεται το κράτος να αποζημιώσει τις επηρεαζόμενες κοινότητες για τα λειτουργικά έξοδά τους που παραμένουν, ενώ έχουν στερηθεί το δικαίωμα να εγκρίνουν άδειες οικοδομής;

  4) Η απόφαση του υπουργού στερεί τις επηρεαζόμενες κοινότητες από ένα σημαντικό έσοδο. Πώς προτίθεται το κράτος να αποζημιώσει τις κοινότητες για τα έσοδα αυτά;

  5) Ενόψει των πολλών και έντονων διαμαρτυριών, δεν προτίθεται η κυβέρνηση να επανεξετάσει την απόφασή της;»
