answers: []
identifier: 23.06.010.04.544
question:
  by:
  - Χαραλαμπίδου Ειρήνη
  date: '2015-04-30'
  text: |-
    «Με την ψήφιση του περί της Πρόληψης και της Καταπολέμησης της Σεξουαλικής Κακοποίησης, της Σεξουαλικής Εκμετάλλευσης Παιδιών και της Παιδικής Πορνογραφίας Νόμου του 2014 συστάθηκε η Αρχή Εποπτείας Καταδικασθέντων για Αδικήματα Σεξουαλικής Φύσης κατά Ανηλίκων. Πέραν των υποχρεώσεων του Υπουργείου Δικαιοσύνης, που είναι μέλος της Αρχής Εποπτείας, οι οποίες προβλέπονται στο νόμο, η αστυνομία οφείλει, βάσει της νομοθεσίας, να προβεί στις πιο κάτω δράσεις:

    1. Καταχώριση των καταδικών στο ποινικό μητρώο των καταδικασθέντων.

    2. Δημιουργία αρχείου και καταχώριση στο εν λόγω αρχείο στοιχείων που αφορούν τους Καταδικασθέντες, καθώς και εκπλήρωση των υποχρεώσεων που πηγάζουν από το άρθρο 22.

    3. Ειδοποίηση προς όλους τους σταθμούς για την υποχρέωσή τους με βάση το άρθρο 24.

    4. Ενημέρωση του Γενικού Εισαγγελέα για τη λήξη της υποχρέωσης ειδοποίησης, για να μπορεί να υποβληθεί αίτημα με βάση το άρθρο 26.

    5. Ενημέρωση του καταδικασθέντος με βάση το άρθρο 26(3).

    6. Ενημέρωση του Γενικού Εισαγγελέα για τα όσα θα απαιτηθούν από το δικαστήριο με βάση τα άρθρα 26(4) και 53.

    7. Επιμόρφωση των ανακριτών [άρθρο 29(γ)].

    8. Ενημέρωση για τις πρόνοιες του άρθρου 31.

    9. Ενημέρωση όλων των αστυνομικών για τις υποχρεώσεις τους με βάση τα άρθρα 30, 31, 33, 37, 38(3)-38(6), 41, 42 (ιδιαίτερα σημαντικό), 43, 52(4), 52(7) και 54.

    10. Ενημέρωση για τις υποχρεώσεις που πηγάζουν από το άρθρο 36 σε σχέση με το θύμα.

    11. Ενημέρωση και συνεργασία με το Τμήμα Φυλακών για τους καταδικασθέντες και την αναμενόμενη αποφυλάκισή τους, για να είναι δυνατή η προώθηση αίτησης από το Γενικό Εισαγγελέα της Δημοκρατίας με βάση το άρθρο 53.

    Ως εκ τούτου, καλείται ο αρμόδιος υπουργός να μας ενημερώσει για τις μέχρι τώρα ενέργειες στις οποίες έχει προβεί το υπουργείο του για την εφαρμογή της πιο πάνω νομοθεσίας.»
  title: Ερώτηση με αρ. 23.06.010.04.544, ημερομηνίας 30 Απριλίου 2015, της βουλευτού
    εκλογικής περιφέρειας Λευκωσίας κ. Ειρήνης Χαραλαμπίδου
