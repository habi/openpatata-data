_position_on_page: 3
_sources:
- http://www2.parliament.cy/parliamentgr/008_02/chronological/008_02_TA.htm
answers:
- http://www2.parliament.cy/parliamentgr/008_03c/23_06_009_01_003.htm
by:
- Περδίκης Γιώργος
date: '2006-07-25'
heading: Ερώτηση με αρ. 23.06.009.01.003, ημερομηνίας 25 Ιουλίου 2006, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.01.003
text: |-
  «Έχω πληροφορηθεί ότι ο Βρετανός σύμβουλος του Τμήματος Πολιτικής Αεροπορίας (ΤΠΑ) κ. P. A. Varley σε επιστολή του, ημερομηνίας 27 Οκτωβρίου 2004, προς τον κ. Στέλιο Βασιλείου, τότε διευθυντή του ΤΠΑ, την οποία κοινοποιούσε και στον Υπουργό Συγκοινωνιών και Έργων κ. Χάρη Θράσου, τόνιζε ότι έξι μήνες μετά την επιτυχία εισδοχής της Κύπρου στις Συνδυασμένες Αρχές Πολιτικής Αεροπορίας (JAA), εάν εκαλείτο η Κύπρος να ξαναπεράσει από τον έλεγχο, θα αποτύγχανε παταγωδώς. Έκανε λόγο για απραξία, επέρριπτε προσωπικές ευθύνες στον κ. Στέλιο Βασιλείου και ζητούσε αμέσως συνάντηση με τον Υπουργό Συγκοινωνιών και Έργων. Εφιστούσε την προσοχή του κ. Στέλιου Βασιλείου στα τρέχοντα προβλήματα στη Μονάδα Ασφάλειας Πτήσεων, που αποτελούσαν ένα μικρό κομμάτι του καταλόγου των κενών και των αδυναμιών και έδειχναν έλλειψη ειλικρινούς δέσμευσης σε διευθυντικό επίπεδο για μια συνεχή προσπάθεια δημιουργίας συνθηκών ασφάλειας στους κυπριακούς αιθέρες. Τέλος, ο κ. P. A. Varley κατάγγελλε, μεταξύ άλλων, ότι δεν υπήρχε πολιτική βούληση, για να συσταθεί μια αξιόπιστη Μονάδα Ασφάλειας Πτήσεων. Κατάγγελλε επίσης ότι κάποια στελέχη της Μονάδας Ασφάλειας εμφανίζονταν ανίκανα να αντεπεξέλθουν στο φόρτο εργασίας.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τις ενέργειές του σε σχέση με τις καταγγελίες που αναφέρονται στην πιο πάνω επιστολή του κ. P. A. Varley.»
