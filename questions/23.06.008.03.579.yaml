answers:
- http://www2.parliament.cy/parliamentgr/008_03b/23_06_008_03_579.htm
identifier: 23.06.008.03.579
question:
  by:
  - Παπαπολυβίου Ανδρέας
  date: '2004-05-21'
  text: |-
    «Μετά από σχετικές διαπραγματεύσεις, το Υπουργικό Συμβούλιο ενέκρινε τη συμμετοχή της ΑΗΚ, με ποσοστό 26%, στο ελλαδοκυπριακό δορυφορικό πρόγραμμα “HELLAS SAT”. Αργότερα, ο αρμόδιος υπουργός, στις 8 Δεκεμβρίου 2003, δήλωσε στην Κοινοβουλευτική Επιτροπή Οικονομικών της Βουλής ότι πρόκειται για μια επένδυση από την οποία μπορεί να επωφεληθεί και η Κύπρος στο σύνολό της, αφού θα μπει στο χάρτη της δορυφορικής επικοινωνίας και των τηλεπικοινωνιών. Κατά τη συνεδρία της εν λόγω επιτροπής ζητήθηκε η έγκριση συμπληρωματικού προϋπολογισμού ύψους $22.000.000 (£11.100.000) για τη συμμετοχή της ΑΗΚ στο μετοχικό κεφάλαιο της εταιρείας. Μάλιστα, ο ίδιος υπουργός διαβεβαίωνε τόσο τη Βουλή όσο και την κυπριακή κοινή γνώμη ότι η συμμετοχή της ΑΗΚ στην εν λόγω επένδυση είχε διασφαλιστεί και ότι ο ΟΤΕ είχε αποδεχθεί όλες τις απαιτήσεις της κυβέρνησης και της ΑΗΚ για μια προνομιακή παρουσία στη διοίκηση της εταιρείας. Κατά τη συνεδρία της επιτροπής Οικονομικών κατατέθηκαν επίσης στοιχεία για την εμπορική δραστηριότητα της εταιρείας, τα οποία είχαν και από προηγουμένως κατατεθεί στο Υπουργικό Συμβούλιο.

    Στις 18 Δεκεμβρίου 2003 η ολομέλεια της Βουλής των Αντιπροσώπων ενέκρινε το συμπληρωματικό προϋπολογισμό της ΑΗΚ για τη συμμετοχή της στο πρόγραμμα “HELLAS SAT”.

    Όπως έχω πληροφορηθεί από στοιχεία που κοινοποίησε η εταιρεία στα μέλη της Βουλής, στις 12 Ιανουαρίου, η ΑΗΚ απέστειλε επιστολή στον ΟΤΕ, με την οποία θεωρεί ότι η εμπορική δραστηριότητα της εταιρείας δεν ήταν η αναμενόμενη και, μετά από την αμφισβήτηση αυτής της εμπορικής δραστηριότητας, ο ΟΤΕ προχώρησε στη χρηματοδότηση της εταιρείας, με αποτέλεσμα να χάσει το δικαίωμα η ΑΗΚ να εισέλθει στην εταιρεία με τους ευνοϊκούς όρους που είχαν συμφωνηθεί και να καταστεί η εταιρεία “HELLAS SΑΤ” εταιρεία ελλαδικών μόνο συμφερόντων.

    Παρακαλείται το αρμόδιο υπουργείο να πληροφορήσει τη Βουλή των Αντιπροσώπων σχετικά με τη θέση της κυβέρνησης στα ακόλουθα ερωτήματα:

    1. Τι άλλαξε από τις 18 Δεκεμβρίου 2003 μέχρι τις 12 Ιανουαρίου 2004 στην εμπορική δραστηριότητα της εταιρείας, όταν μάλιστα μεσολαβούσαν και οι διακοπές των Χριστουγέννων, που να απαγορεύει τη συμμετοχή της ΑΗΚ στο μετοχικό κεφάλαιο της εταιρείας;

    2. Πώς μια επένδυση που θα προήγαγε τεχνολογικά και στρατηγικά την Κύπρο αντιμετωπίστηκε από την κυβέρνηση με τέτοια ελαφρότητα, όταν η ελληνική κυβέρνηση στήριξε το πρόγραμμα μέσω του ΟΤΕ;

    3. Αν δεν ήταν ικανοποιητική η εμπορική δραστηριότητα της εταιρείας, τότε γιατί η κυβέρνηση δήλωσε στην Κοινοβουλευτική Επιτροπή Οικονομικών το αντίθετο;

    4. Γιατί η κυβέρνηση θεωρεί το πρόγραμμα και το δορυφόρο ελλαδοκυπριακά, αφού μετέχουν μόνο ελληνικά κεφάλαια στην επένδυση;

    5. Αφού η κυβέρνηση φέρεται να προωθεί την τεχνολογία και τις τεχνολογικές εφαρμογές, γιατί στέρησε την Κύπρο από τη δυνατότητα συμμετοχής της σε ένα τόσο τεχνολογικά προηγμένο πρόγραμμα;»
  title: Ερώτηση με αρ. 23.06.008.03.579, ημερομηνίας 21ης Μαΐου 2004, του βουλευτή
    εκλογικής περιφέρειας Λευκωσίας κ. Ανδρέα Παπαπολυβίου
