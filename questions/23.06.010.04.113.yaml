answers:
- http://www2.parliament.cy/parliamentgr/008_3g/23_06_010_04_113.htm
by:
- Χαραλαμπίδου Ειρήνη
date: '2014-09-10'
heading: Ερώτηση με αρ. 23.06.010.04.113, ημερομηνίας 10 Σεπτεμβρίου 2014, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.113
text: |-
  «Έχουμε πληροφορηθεί ότι σε ασθενείς καρκινοπαθείς των οποίων η ζωή δύναται να παραταθεί πέραν των πέντε μηνών με τη χορήγηση συγκεκριμένης φαρμακευτικής αγωγής δε χορηγούνται τα φάρμακα τα οποία κρίνουν ως απαραίτητα οι θεράποντες ιατροί. Να σημειωθεί ότι στις ευρωπαϊκές χώρες εφαρμόζεται πολιτική χορήγησης φαρμάκων, όταν η ζωή παρατείνεται πέραν των πέντε μηνών.

  Το Ογκολογικό Κέντρο της Τράπεζας Κύπρου έχει ζητήσει με επιστολή στην Επιτροπή Φαρμάκων, ημερομηνίας 8 Σεπτεμβρίου 2014, όπως εγκριθούν η χορήγηση φαρμακευτικής αγωγής σε ασθενείς οι οποίοι βρίσκονται σε εξαιρετική γενική κατάσταση (ECOG PS=0) και είναι σχετικά νεαρής ηλικίας, χωρίς ιδιαίτερη συμπτωματολογία, και συγκεκριμένου φαρμάκου στην τρίτη γραμμή θεραπείας (συγκεκριμένα, η χορήγηση nab-πακλιταξέλης).

  Είναι αδιανόητο η ιατροφαρμακευτική περίθαλψη σε αυτά τα επίπεδα να παρέχεται μόνο σε όσους έχουν την οικονομική δυνατότητα να καλύψουν οι ίδιοι το κόστος. Στην προκειμένη περίπτωση το κόστος ανέρχεται στις €2.800, συμπεριλαμβανομένης της προμήθειας φαρμάκου για τρεις κύκλους θεραπείας.

  Αναμένουμε από τον αρμόδιο υπουργό να εισηγηθεί τρόπους διαχείρισης του συγκεκριμένου θέματος, το οποίο αφορά σε ανθρώπινες ζωές, και, εάν είναι δυνατό, να εγκριθεί αμέσως η χορήγηση του συγκεκριμένου φαρμάκου.»
