answers: []
by:
- Περδίκης Γιώργος
date: '2015-03-16'
heading: Ερώτηση με αρ. 23.06.010.04.491, ημερομηνίας 16 Μαρτίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.491
text: |-
  «Από απάντηση του Υπουργού Εξωτερικών κ. Ιωάννη Κασουλίδη, ημερομηνίας 9 Μαρτίου 2015, σε ερώτησή μου με αρ. φακ. 23.06.010.04.159 αναφορικά με την κύρωση της Διεθνούς Σύμβασης του Οργανισμού Ηνωμένων Εθνών για την Προστασία Όλων των Προσώπων από τις Εξαναγκαστικές Εξαφανίσεις (που είναι γνωστή ως “Σύμβαση για τους Αγνοουμένους”) πληροφορήθηκα ότι το Υπουργείο Εξωτερικών υπέβαλε πρόταση προς το Υπουργικό Συμβούλιο, ούτως ώστε να προχωρήσει σε κυρωτικό νομοσχέδιο. Την 1η Νοεμβρίου 2013 το Υπουργικό Συμβούλιο, με απόφασή του (αρ. 75.713), ενέκρινε την πρόταση και εξουσιοδότησε τον Υπουργό Εξωτερικών να ετοιμάσει, σε συνεργασία με το Γενικό Εισαγγελέα, κυρωτικό νομοσχέδιο. Όπως ενημερώθηκα από την απάντηση του υπουργού, μετά από νομοτεχνική εξέταση του κειμένου της σύμβασης, προέκυψε ότι οι πρόνοιες του κειμένου είναι πολυσύνθετες και προβλέπουν σημαντικό αριθμό τροποποιήσεων και αλλαγών, τόσο νομοθετικών όσο και θεσμικών, στις οποίες θα πρέπει να προβεί ένα κράτος, ούτως ώστε να καταστεί συμβαλλόμενο μέρος. Η κυβέρνηση, σύμφωνα με την απάντηση του κ. Κασουλίδη, προτίθεται να προχωρήσει σε νομοθετικές και διοικητικές ρυθμίσεις, οι οποίες θα συνεπάγονται όμως οικονομική επιβάρυνση. Στο παρόν στάδιο οι πρόνοιες της σύμβασης εξετάζονται με προσοχή από τις εμπλεκόμενες υπηρεσίες.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα ακόλουθα:

  1. Ποιοι ήταν οι λόγοι καθυστέρησης στη λήψη της απόφασης του Υπουργικού Συμβουλίου για την ετοιμασία κυρωτικού νομοσχεδίου, δεδομένου ότι η σύμβαση υπογράφτηκε από την Κυπριακή Δημοκρατία το 2007;

  2. Ποιες είναι οι οικονομικές επιβαρύνσεις που προκύπτουν από την κύρωση της σύμβασης;

  3. Ποιες είναι οι νομοθετικές και διοικητικές ρυθμίσεις που προωθούνται;

  4. Πότε αναμένεται να ολοκληρωθεί η εξέταση των προνοιών της σύμβασης;

  5. Δεδομένου ότι έχει υπογραφτεί η σύμβαση, μπορεί να επέλθει οποιαδήποτε τροποποίηση;

  6. Πότε αναμένεται να προωθηθεί το κυρωτικό νομοσχέδιο στη Βουλή των Αντιπροσώπων;»
