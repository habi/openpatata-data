answers: []
by:
- Ομήρου Γιαννάκης
date: '2005-12-29'
heading: Ερώτηση με αρ. 23.06.008.05.202, ημερομηνίας 29 Δεκεμβρίου 2005, του βουλευτή
  εκλογικής περιφέρειας Πάφου κ. Γιαννάκη Ομήρου
identifier: 23.06.008.05.202
text: |-
  «Η “αταξία του Φρηντράιχ” είναι μια σοβαρή νευρολογική ασθένεια, η οποία εντοπίστηκε για πρώτη φορά στην Κύπρο και πιο συγκεκριμένα στην επαρχία Πάφου τη δεκαετία του 1980 από το Ινστιτούτο Νευρολογίας και Γενετικής.

  Με βάση μελέτη-έρευνα που διενεργήθηκε από το πιο πάνω ινστιτούτο από τον Απρίλιο του 2000 μέχρι το Νοέμβριο του 2002, διαπιστώθηκε ότι από σύνολο 1 050 ατόμων που κατάγονται από την επαρχία Πάφου ηλικίας 18 ετών και άνω οι 98 είναι φορείς της ασθένειας, δηλαδή ένα ποσοστό της τάξης του 9,33%.

  Το Ινστιτούτο Νευρολογίας και Γενετικής εισηγήθηκε προς το Υπουργείο Υγείας, με επιστολή του ημερομηνίας 29 Ιανουαρίου 2003, την υιοθέτηση πολιτικής και προγράμματος πρόληψης ανάλογου με το πρόγραμμα για τη μεσογειακή αναιμία που να καλύπτει άτομα που κατάγονται από την επαρχία Πάφου. Πιο συγκεκριμένα, υπήρξε η εισήγηση για πρόγραμμα διάγνωσης με μεθόδους μοριακής γενετικής και η προσφορά προγεννητικού ελέγχου σε ζευγάρια υψηλού κινδύνου.

  Επειδή είναι πρόδηλο ότι το θέμα αυτό είναι εξαιρετικά σοβαρό, αφού συνδέεται με τη δημόσια υγεία, παρακαλείται το αρμόδιο υπουργείο να πληροφορήσει το σώμα σε ποιες ενέργειες έχει προβεί ή προβαίνει για την υιοθέτηση των εισηγήσεων του Ινστιτούτου Νευρολογίας και Γενετικής Κύπρου.»
