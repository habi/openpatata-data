_sources:
- http://www2.parliament.cy/parliamentgr/008_02/chronological/008_02_ΗD_1.htm
answers:
- http://www2.parliament.cy/parliamentgr/008_03b/23_06_008_04_226.htm
by:
- Καράς Αντώνης
date: '2004-10-06'
heading: Ερώτηση με αρ. 23.06.008.04.226, ημερομηνίας 6 Οκτωβρίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.04.226
text: |-
  «Σε πρόσφατη επίσκεψή μου στην ακριτική κοινότητα Αχερίτου παρατήρησα μια άνευ προηγουμένου οχληρία και παραβατικότητα. Νεαροί αναπτύσσουν μεγάλη ταχύτητα κατά τη διάρκεια της νύχτας σε κεντρικούς δρόμους με τα μοτοποδήλατα, τις αγωνιστικές μοτοσικλέτες ή ακόμη και με τα αυτοκίνητά τους, αναστατώνοντας ολόκληρη την κοινότητα. Με τη δραστηριότητά τους αυτή όχι μόνο θέτουν σε κίνδυνο τη ζωή τους, αλλά προκαλούν και ανησυχία στους κατοίκους.

  Επιπρόσθετα, η μερική άρση της απαγόρευσης διακίνησης προς και από τα κατεχόμενα, καθώς και ο ανεπαρκής έλεγχος στο οδόφραγμα έχουν ως συνέπεια την αύξηση του αριθμού τόσο των ατόμων που επιδίδονται στο λαθρεμπόριο όσο και των εγκληματικών στοιχείων που προβαίνουν σε διαρρήξεις και κλοπές στις ελεύθερες περιοχές.

  Αξίζει να σημειωθεί ότι η κοινότητα Αχερίτου και η ευρύτερη περιοχή της αστυνομεύεται από τον Αστυνομικό Σταθμό Δερύνειας, ο οποίος λόγω έλλειψης προσωπικού, ειδικά κατά τις καλοκαιρινές περιόδους, δεν ανταποκρίνεται επαρκώς στην αστυνόμευση, όχι μόνο της Αχερίτου αλλά και των κοινοτήτων Σωτήρας, Φρεννάρους και Δερύνειας.

  Σε μια άλλη εξέλιξη ο γενικός διευθυντής του Υπουργείου Δικαιοσύνης και Δημοσίας Τάξεως, απαντώντας σε επιστολή του κοινοτικού συμβουλίου, ημερομηνίας 22 Μαρτίου, ανέφερε ότι στο πλαίσιο της μελέτης που η αστυνομία έχει ετοιμάσει για την εφαρμογή του θεσμού της κοινοτικής αστυνόμευσης έχει περιληφθεί πρόνοια για τη δημιουργία αστυνομικού σταθμού στην περιοχή.

  Κατά συνέπεια, η δημιουργία αστυνομικού σταθμού στην κοινότητα Αχερίτου θα συνέβαλλε τα μέγιστα στην ενίσχυση του αισθήματος ασφάλειας για τη ζωή και τις περιουσίες των κατοίκων της εν λόγω κοινότητας, αλλά και στην καλύτερη αστυνόμευση των υπόλοιπων κοινοτήτων.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων αν όντως προτίθεται να προχωρήσει στη δημιουργία αστυνομικού σταθμού στην εν λόγω κοινότητα και, εάν προτίθεται, σε ποιο στάδιο βρίσκονται οι διαδικασίες δημιουργίας του εν λόγω σταθμού.»
