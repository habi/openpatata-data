answers: []
identifier: 23.06.008.03.413
question:
  by:
  - Καράς Αντώνης
  date: '2004-02-12'
  text: |-
    «Ως γνωστό, στο Νοσοκομείο Αμμοχώστου στο Παραλίμνι, καθώς και σε άλλα αγροτικά νοσοκομεία ανά το παγκύπριο, δεν υπάρχουν γιατροί όλων των ειδικοτήτων. Ακόμα και οι ειδικότητες που προσφέρονται δεν είναι επί τακτικής βάσεως. Ως εκ τούτου, πολλοί ασθενείς είτε αναγκάζονται να μεταβαίνουν σε αστικά κέντρα υγείας είτε περιμένουν για βδομάδες, μέχρις ότου τους επισκεφθεί κάποιος ειδικός γιατρός.

    Το πρόβλημα αυτό απαμβλυνόταν κάπως, ιδιαίτερα για ασθενείς με χρόνιες παθήσεις, από το γεγονός ότι γιατροί με παρόμοιες ειδικότητες μπορούσαν να εκδώσουν συνταγές και για φάρμακα που αφορούν άλλες ειδικότητες. Έτσι, πολλοί ασθενείς μπορούσαν να προμηθευτούν τα φάρμακά τους, χωρίς να χρειάζεται να μεταβούν στα γενικά νοσοκομεία των πόλεων.

    Σύμφωνα με πληροφόρηση που είχα από ασθενείς που επισκέπτονται το Νοσοκομείο Αμμοχώστου στο Παραλίμνι, η πιο πάνω πρακτική έπαψε να εφαρμόζεται. Μετά από πρόσφατη εγκύκλιο του Υπουργείου Υγείας, οι γιατροί υποχρεούνται να δίδουν συνταγές για φάρμακα που αφορούν μόνο τη δική τους ειδικότητα.

    Ως εκ τούτου, πολλοί ασθενείς από την επαρχία Αμμοχώστου, αλλά και από άλλες απομονωμένες περιοχές αναγκάζονται να μεταβούν σε αστικά νοσηλευτήρια, για να πάρουν φάρμακα, εφόσον ο/η γιατρός της ειδικότητας που αφορά την ασθένειά τους δεν επισκέπτεται το Νοσοκομείο Αμμοχώστου.

    Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα εξής:

    1. Πόσους και ποιους περιορισμούς θέτει η εν λόγω εγκύκλιος στη συνταγογραφία φαρμάκων; Ποιο το αιτιολογικό/ανάγκη της;

    2. Πόσοι ασθενείς επηρεάζονται και ποιες κατηγορίες/ομάδες ασθενών εξαιρούνται από αυτή την απαγόρευση;

    Τι προτίθεται να πράξει η αρμόδια υπηρεσία του Υπουργείου Υγείας, για να διευκολύνει ειδικές περιπτώσεις ασθενών που απλά χρειάζονται ανανέωση συνταγής φαρμάκων;»
  title: Ερώτηση με αρ. 23.06.008.03.413, ημερομηνίας 12 Φεβρουαρίου 2004, του βουλευτή
    εκλογικής περιφέρειας Αμμοχώστου κ. Αντώνη Καρά
