_id: 23.06.010.03.261_261
_position_on_page: 261
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_261.htm
by:
- Περδίκης Γιώργος
date: '2013-10-31'
heading: Ερώτηση με αρ. 23.06.010.03.261, ημερομηνίας 31ης Οκτωβρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.261
text: |-
  «Έχω πληροφορηθεί ότι το εργοστάσιο επεξεργασίας λυμάτων στη Μια Μηλιά, το οποίο αποτελεί δικοινοτικό έργο, έχει ολοκληρωθεί και ξεκίνησε κανονικά τη λειτουργία του από τον περασμένο Ιούλιο. Το παραγόμενο ανακυκλωμένο νερό καταλήγει στην κοίτη του Πεδιαίου, λόγω του ότι δεν έχουν ακόμη επιλυθεί τα προβλήματα που έχουν προκύψει για την έναρξη των διαδικασιών της δεύτερης φάσης του έργου, η οποία προβλέπει τη μεταφορά του νερού μέσω των αγωγών προς τις ελεύθερες και κατεχόμενες περιοχές. Παρ’ όλο που η μελέτη είναι έτοιμη και η χρηματοδότηση από την Ευρωπαϊκή Ένωση εξασφαλισμένη, η τουρκοκυπριακή πλευρά, παρά τις συμφωνίες που υπάρχουν, προβάλλει προσκόμματα και δεν αφήνει να προχωρήσει η έναρξη της δεύτερης φάσης του έργου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να ζητήσει από την Ευρωπαϊκή Ένωση να μεσολαβήσει για την επίλυση του προβλήματος που δημιουργήθηκε, ούτως ώστε να ξεκινήσει επιτέλους η δεύτερη φάση του έργου.»
