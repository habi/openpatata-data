_id: 23.06.010.05.01.003_3
_position_on_page: 3
_sources:
- http://www2.parliament.cy/parliamentgr/008_02/chronological/008_02_IES.htm
answers: []
by:
- mp_id: charalampidou-eirini
date: '2016-06-13'
heading: Ερώτηση με αρ. 23.06.010.05.01.003, ημερομηνίας 13 Ιουνίου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.05.01.003
text: |-
  «Παρακαλούμε τον αρμόδιο υπουργό να απαντήσει αν ευσταθούν οι καταγγελίες που έχουμε δεχτεί σε σχέση με το εργαστήριο ραδιοϊσοτόπων του Γενικού Νοσοκομείου Λευκωσίας. Ο υπουργός ήταν ενήμερος από τις 14 Δεκεμβρίου του 2015 για τις ακόλουθες καταγγελίες:

  1. Τα δείγματα που αναλαμβάνει να διεκπεραιώσει το εν λόγω εργαστήριο συνωστίζονται μέσα σε καταψύκτες. Μέχρι το Δεκέμβρη του 2015 ήταν περίπου 4 000.

  2. Τα δείγματα της επαρχίας Λευκωσίας καθυστερούν μια με δύο εβδομάδες μέχρι να διεκπεραιωθούν, ενώ τα δείγματα από τις άλλες επαρχίες έχουν καθυστέρηση τέσσερις εβδομάδες από το εργαστήριο ραδιοϊσοτόπων και αυτό επιπρόσθετα της καθυστέρησης από το νοσοκομείο της επαρχίας από όπου προέρχονται και απαιτούνται δυο με τρεις εβδομάδες έως ότου μηχανογραφηθούν και αποσταλούν στο Γενικό Νοσοκομείο Λευκωσίας.

  3. Από τον Ιούνιο του 2015 υπάρχει στο εργαστήριο ραδιοϊσοτόπων καινούριος αναλυτής ο οποίος δεν έχει τεθεί σε λειτουργία.

  4. Το επιστημονικό προσωπικό υποαπασχολείται εκτελώντας καθήκοντα βοηθού εργαστηρίου, τηλεφωνητή, γραφείου υποδοχής και υπάρχει άρνηση από τους αρμόδιους φορείς να εκπαιδευτεί όλο το προσωπικό, για να μπορεί να ανταποκριθεί στα καθήκοντα των διαφορετικών τμημάτων εργασίας του εργαστηρίου.

  Τα πρόσωπα τα οποία είχαν την υπευθυνότητα να καταγγείλουν τα προαναφερόμενα έγιναν δέκτες απειλών, προσβολών και εκφοβισμού, προκειμένου να αποσιωπηθεί το πρόβλημα και εξαναγκάστηκαν σε μεταθέσεις από το πόστο που υπηρετούσαν.

  Παρακαλούμε όπως έχουμε ενημέρωση ως προς τις καταγγελίες που δεχτήκαμε και πώς σκοπεύετε να διαχειριστείτε το θέμα.»
