_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_545.htm
by:
- Χαραλαμπίδου Ειρήνη
date: '2015-04-30'
heading: Ερώτηση με αρ. 23.06.010.04.545, ημερομηνίας 30 Απριλίου 2015, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.545
text: |-
  «Με την ψήφιση του περί της Πρόληψης και της Καταπολέμησης της Σεξουαλικής Κακοποίησης, της Σεξουαλικής Εκμετάλλευσης Παιδιών και της Παιδικής Πορνογραφίας Νόμου του 2014 συστάθηκε η Αρχή Εποπτείας Καταδικασθέντων για Αδικήματα Σεξουαλικής Φύσης κατά Ανηλίκων. Μέλος της Αρχής Εποπτείας είναι και το Υπουργείο Υγείας (Υπηρεσίες Ψυχικής Υγείας), το οποίο οφείλει, βάσει της νομοθεσίας, να προβεί στις πιο κάτω δράσεις:

  1. Ενημέρωση όλων των λειτουργών και επαγγελματιών υγείας για την υποχρέωση αποκάλυψης και προώθησης καταγγελίας σε περίπτωση υποψίας ή γνώσης για κακοποίηση ή εκμετάλλευση και τις πιθανές επιπτώσεις σε περίπτωση μη συμμόρφωσης τους, καθώς και για τη μη δυνατότητα επίκλησης του επαγγελματικού απορρήτου (άρθρο 30).

  2. Ετοιμασία και ετοιμότητα για προσφορά προγραμμάτων σε υπόπτους ή καταδικασθέντες από τις Υπηρεσίες Ψυχικής Υγείας.

  3. Εκπλήρωση των υποχρεώσεων που απορρέουν από τα άρθρα 45 και 53(3), (4), (5) και (6) σε σχέση με τη στήριξη των θυμάτων και των οικογενειών τους και τη λήψη μέτρων παρέμβασης, αντίστοιχα, καθώς και κατάρτιση των υπαλλήλων.

  Ως εκ τούτου, καλείται ο αρμόδιος υπουργός να μας ενημερώσει λεπτομερώς για τις μέχρι τώρα ενέργειες στις οποίες έχει προβεί το υπουργείο του για την εφαρμογή των πιο πάνω προνοιών της νομοθεσίας, καθώς και για το ύψος των κονδυλίων που προτίθεται να διαθέσει για την υλοποίηση των πιο πάνω υποχρεώσεων, οι οποίες απορρέουν από το νόμο.»
