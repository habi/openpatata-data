_id: 23.06.009.05.01.583_583
_position_on_page: 583
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.583.htm
by:
- mp_id: perdikis-giorgos
date: '2011-02-01'
heading: Ερώτηση με αρ. 23.06.009.05.01.583, ημερομηνίας 1ης Φεβρουαρίου 2011, του
  βουλευτή εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.583
text: |-
  «Έχω πληροφορηθεί ότι ορισμένες φιλοζωικές οργανώσεις διατηρούν καταστήματα πώλησης διάφορων σχετικών με τα ζώα ειδών, με σκοπό τη συγκέντρωση πόρων για επίτευξη του σκοπού τους, που δεν είναι άλλος από την προστασία και ευημερία των ζώων. Στις περισσότερες περιπτώσεις αυτά τα καταστήματα βοηθούν στις εργασίες των καταφυγίων αδέσποτων ή άρρωστων ζώων, αφού λειτουργούν και ως γραφεία εξυπηρέτησης των ενδιαφερόμενων φιλόζωων. Οι άνθρωποι που εργάζονται σ’ αυτά τα καταστήματα είναι εθελοντές και τα εισοδήματα που προέρχονται από τις πωλήσεις χρησιμοποιούνται για διάφορους αγαθοεργούς σκοπούς, όπως η κτηνιατρική περίθαλψη των κακοποιημένων, πληγωμένων και άρρωστων ζώων, η προσωρινή φύλαξη και μεταφορά των αδέσποτων και εγκαταλελειμμένων ζώων στα καταφύγια κ.ο.κ.

  Δυστυχώς, η Υπηρεσία Φόρου Προστιθέμενης Αξίας επιμένει να ζητά την είσπραξη ΦΠΑ από τις υπηρεσίες και τις πωλήσεις προϊόντων των καταστημάτων αυτών. Επισημαίνω ότι, σύμφωνα με τις πληροφορίες μου, στο Ηνωμένο Βασίλειο δεν επιβαρύνονται με ΦΠΑ τα εισοδήματα των μη κερδοσκοπικών οργανισμών που ασχολούνται με την ευημερία των ζώων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχει περίπτωση να εξεταστεί το αίτημα των φιλοζωικών οργανώσεων, για να εξαιρεθούν από την καταβολή ΦΠΑ τα καταστήματα που λειτουργούν οι φιλοζωικές οργανώσεις.»
