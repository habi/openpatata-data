answers:
- http://www2.parliament.cy/parliamentgr/008_3g/23_06_010_03_599.htm
by:
- Περδίκης Γιώργος
date: '2014-04-25'
heading: Ερώτηση με αρ. 23.06.010.03.599, ημερομηνίας 25 Απριλίου 2014, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.599
text: |-
  «Από επιστολή του Συλλόγου Πολιτικών Μηχανικών Κύπρου, ημερομηνίας 21ης Φεβρουαρίου 2014, που κοινοποιήθηκε στις Κοινοβουλευτικές Επιτροπές Συγκοινωνιών και Έργων και Εσωτερικών πληροφορήθηκα για τις ανησυχίες του συλλόγου αναφορικά με τις οικοδομές που έχουν σχεδιαστεί και ανεγερθεί πριν από την εφαρμογή οποιουδήποτε αντισεισμικού κανονισμού. Όπως αναφέρει στην επιστολή ο πρόεδρος του συλλόγου, η ανησυχία είναι εντονότερη στις περιπτώσεις που στις οικοδομές αυτές γίνονται προσθήκες οι οποίες ενδεχομένως να μειώνουν ακόμη περισσότερο την ικανότητά τους να αντεπεξέλθουν σε ένα σεισμό. Προβληματισμός υπάρχει και για τις οικοδομές που τροποποιούνται ή αλλάζουν χρήση χωρίς να γίνεται ο ανάλογος έλεγχος στατικής επάρκειας. Στην επιστολή του ο Σύλλογος Πολιτικών Μηχανικών Κύπρου αναφέρει μια σειρά από μέτρα που θα μπορούσαν να ληφθούν. Αυτά περιλαμβάνουν τα ακόλουθα: “1. Έλεγχος του επιπέδου αντισεισμικής προστασίας όλων των οικοδομών δημόσιας χρήσης που έχουν ανεγερθεί πριν την εφαρμογή του Κυπριακού Αντισεισμικού Κανονισμού. 2. Εκστρατεία επιθεώρησης παλαιών οικοδομών, οπτικός έλεγχος και εντοπισμός ευάλωτων σε σεισμό κατασκευών. 3. Νομοθετική ρύθμιση και καθορισμός διαδικασιών για υποχρεωτικό περιοδικό έλεγχο όλων των κτιρίων δημόσιων και ιδιωτικών. 4. Ολοκλήρωση του θεσμικού πλαισίου που διέπει τις προσθήκες σε υφιστάμενες οικοδομές.”

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να προχωρήσει στην υλοποίηση των πιο πάνω μέτρων και άλλων που προτείνει ο Σύλλογος Πολιτικών Μηχανικών Κύπρου.»
