_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2015-09-03'
heading: Ερώτηση με αρ. 23.06.010.05.109, ημερομηνίας 3 Σεπτεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.109
text: |-
  «Έχω πληροφορηθεί για την προτεινόμενη κατασκευή μαρίνας στην Αγία Νάπα. Σύμφωνα με τις πληροφορίες μου, η προτεινόμενη κατασκευή σχεδιάζεται να γίνει σε περιοχή που αποτελεί μεταναστευτική διαδρομή πουλιών μεταξύ Αγίας Νάπας και Παραλιμνίου. Στην περιοχή διαβιεί το είδος “βραχοπλουμίδι” (charadrius leschenaultii), η ύπαρξη του οποίου αποτέλεσε σημαντικό παράγοντα, ώστε να καθοριστεί η περιοχή ως Ζώνη Ειδικής Προστασίας (ΖΕΠ).

  Σύμφωνα με τις πληροφορίες μου, οι επιπτώσεις από την κατασκευή και τη λειτουργία της εν λόγω μαρίνας είναι ιδιαίτερα αρνητικές και μη αναστρέψιμες για την επιβίωση του είδους “βραχοπλουμίδι”. Αξίζει να σημειωθεί ότι η Κύπρος είναι το μόνο κράτος της Ευρωπαϊκής Ένωσης που φιλοξενεί το είδος αυτό. Το τμήμα της ακτής το οποίο θα επηρεαστεί από το έργο αποτελεί το τελευταίο καταφύγιο διαχείμασης εντός της ΖΕΠ. Σκοπός της περιοχής “Natura” είναι η προστασία δεκαοκτώ ειδών ορνιθοπανίδας, η διατήρηση και η προστασία ειδών που περιλαμβάνονται στο κόκκινο βιβλίο της χλωρίδας της Κύπρου, καθώς και η προστασία και η διατήρηση των φυσικών οικοτόπων της περιοχής.

  Αξίξει να σημειωθεί ότι, σύμφωνα με ευρωπαϊκές Οδηγίες, για τη χορήγηση άδειας για έργο το οποίο παραβλάπτει την ακεραιότητα της προστατευμένης περιοχής πρέπει να ελλείπουν εναλλακτικές λύσεις και να συντρέχουν επιτακτικοί λόγοι υπέρτερου δημόσιου συμφέροντος. Σε μια τέτοια περίπτωση πρέπει να ληφθούν αντισταθμιστικά μέτρα και να ενημερωθεί σχετικά η Ευρωπαϊκή Επιτροπή.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο έχουν εξεταστεί εναλλακτικές λύσεις, αν έχει ενημερωθεί σχετικά η Ευρωπαϊκή Επιτροπή, αν έχει ετοιμαστεί σχετική περιβαλλοντική μελέτη και ποιες θα είναι οι περιβαλλοντικές επιπτώσεις από την κατασκευή και τη λειτουργία της μαρίνας στην Αγία Νάπα. Τέλος, παρακαλώ τον υπουργό να ενημερώσει τη Βουλή των Αντιπροσώπων για τα αντισταθμιστικά μέτρα και για το αν έχει ενημερωθεί σχετικά η Ευρωπαϊκή Ένωση.»
