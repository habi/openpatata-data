_position_on_page: 546
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.546.htm
by:
- Περδίκης Γιώργος
date: '2013-04-24'
heading: Ερώτηση με αρ. 23.06.010.02.546, ημερομηνίας 24 Απριλίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.546
text: |-
  «Όπως είναι πλέον γνωστό, η Λαϊκή Τράπεζα αντιμετώπιζε προβλήματα ρευστότητας από το τέλος του 2011. Όπως δείχνει ο μηνιαίος ισολογισμός της Κεντρικής Τράπεζας της Κύπρου (ΚΤΚ), η παροχή επείγουσας ρευστότητας (ELA: emergency liquidity assistance) από την ΚΤΚ άρχισε το Σεπτέμβριο του 2011 με μικρό ποσό (μικρότερο του €0,5 δις) και στο τέλος Δεκεμβρίου του 2011 έφθασε τα €3,5 δις (επισυνάπτεται σχετικός πίνακας). Μέχρι το τέλος Απριλίου του 2012 το ύψος του ELA παρέμενε στα ίδια περίπου επίπεδα (€3,8 δις στο τέλος του μήνα), ενώ λίγο μετά την ανάληψη της διοίκησης της ΚΤΚ από τον κ. Πανίκο Δημητριάδη (3 Μαΐου 2012) η παροχή ELA στη Λαϊκή Τράπεζα υπερδιπλασιάστηκε φθάνοντας τα €8 δις στις 30 Ιουνίου του 2012. Ταυτόχρονα, η κυβέρνηση απέκτησε την πλειοψηφία του μετοχικού κεφαλαίου της Λαϊκής Τράπεζας πληρώνοντας με ομόλογο ύψους €1,8 δις. Στους επόμενους μήνες και ενώ η Λαϊκή Τράπεζα ανήκε στην κυβέρνηση η παροχή ELA αυξήθηκε ακόμα περισσότερο φθάνοντας τα €10 δις. Την ίδια περίοδο η τότε κυβέρνηση προσπαθούσε να καλύψει τις χρηματοδοτικές της ανάγκες με εγχώριο δανεισμό από τις τράπεζες και άλλους φορείς, αφού είχε αποκλειστεί από τις διεθνείς αγορές. Ένα από τα πολλά ερωτήματα που προκύπτουν είναι κατά πόσο μέρος του υπέρογκου δανεισμού με μορφή ELA που παρείχε η ΚΤΚ στη Λαϊκή Τράπεζα χρησιμοποιήθηκε για κάλυψη των ελλειμμάτων της κυβέρνησης.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για το ύψος δανεισμού της κυβέρνησης από τη Λαϊκή Τράπεζα στη διάρκεια του 2012 και μέχρι το Μάρτιο του 2013 και αν αυτός προέκυψε είτε από νέα αγορά χρεογράφων και γραμματίων του δημοσίου από τη Λαϊκή Τράπεζα είτε με ανανέωση χρεογράφων και γραμματίων του δημοσίου που κατείχε ήδη η Λαϊκή Τράπεζα.»

  Σημείωση: Τα επισυνημμένα έγγραφα έχουν καταχωρισθεί στο Αρχείο της Βουλής. Αντίγραφό τους στάλθηκε στον αρμόδιο υπουργό.
