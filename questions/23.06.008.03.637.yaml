_sources:
- http://www2.parliament.cy/parliamentgr/008_02/chronological/008_02_HC.htm
answers:
- http://www2.parliament.cy/parliamentgr/008_03b/23_06_008_03_637.htm
by:
- Καράς Αντώνης
date: '2004-07-08'
heading: Ερώτηση με αρ. 23.06.008.03.637, ημερομηνίας 8 Ιουλίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.03.637
text: |-
  «Αναφορικά με το αίτημα του κοινοτικού συμβουλίου Σωτήρας για ανάληψη της αποπληρωμής δανείου ύψους £1.130.000 από την κυβέρνηση για την κατασκευή του δρόμου-άξονα κατά μήκος της παραλιακής περιοχής Σωτήρας, το Υπουργείο Εσωτερικών, σύμφωνα με απαντητική επιστολή του επάρχου Αμμοχώστου, μεταξύ άλλων αναφέρει τα ακόλουθα:

  “Το αίτημα τέθηκε και κατά την επίσκεψη του Υπουργού Εσωτερικών στη Σωτήρα, στις 17 Ιουνίου 2003, και δόθηκε η υπόσχεση ότι το αίτημα θα διαβιβαστεί στον Υπουργό Συγκοινωνιών και Έργων, με εισήγηση να εξευρεθούν τρόποι ικανοποίησής του, αφού είναι παραδεκτό ότι ο δρόμος αυτός εξυπηρετεί κατά κύριο λόγο την περιοχή Αγίας Νάπας.”.

  Αξιοσημείωτο είναι το γεγονός ότι ο δρόμος αυτός κατασκευάστηκε ως πολεοδομικό έργο με τη συνεισφορά του κοινοτικού συμβουλίου Σωτήρας να καθορίζεται στο 25% και του κράτους στο 75%.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων αν και πότε προτίθεται να καλύψει τις δόσεις που έχει ήδη καταβάλει το κοινοτικό συμβούλιο και να αναλάβει εξ ολοκλήρου την αποπληρωμή του δανείου.»
