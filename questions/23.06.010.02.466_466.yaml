_id: 23.06.010.02.466_466
_position_on_page: 466
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.466.htm
by:
- Περδίκης Γιώργος
date: '2013-02-27'
heading: Ερώτηση με αρ. 23.06.010.02.466, ημερομηνίας 27 Φεβρουαρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.466
text: |-
  «Σύμφωνα με έκθεση της Ευρωπαϊκής Επιτροπής, που δημοσιεύτηκε στις 7 Φεβρουαρίου 2013, τα ποδοσφαιρικά σωματεία δαπανούν περίπου τρία δισεκατομμύρια ευρώ το χρόνο για μεταγραφές, όμως πολύ λίγα από τα χρήματα αυτά καταλήγουν σε μικρότερα ή ερασιτεχνικά σωματεία. Ο αριθμός των μεταγραφών στο ευρωπαϊκό ποδόσφαιρο υπερτριπλασιάστηκε την περίοδο 1995-2011, ενώ τα ποσά που δαπανήθηκαν από τα σωματεία για μεταγραφές επταπλασιάστηκαν. Το μεγαλύτερο όμως μέρος των δαπανών περιορίζεται σε ένα μικρό αριθμό σωματείων, που έχουν τα μεγαλύτερα έσοδα ή στηρίζονται σε πολύ πλούσιους επενδυτές. Η κατάσταση αυτή απλά επιδεινώνει τις ανισορροπίες που υπάρχουν ανάμεσα σε πλούσιους και φτωχούς, αφού λιγότερο από 2% των δαπανών για μεταγραφές καταλήγει σε μικρότερα σωματεία ή στον ερασιτεχνικό αθλητισμό, κάτι που είναι σημαντικό για την ανάδειξη νέων ταλέντων.

  Μεταξύ άλλων η έκθεση προτείνει όπως οι κανόνες των εθνικών ποδοσφαιρικών ενώσεων προβλέπουν ενισχυμένους ελέγχους στις οικονομικές συναλλαγές και την εισαγωγή του τέλους “ευ αγωνίζεσθαι” για τις αμοιβές για μεταγραφές ύψους πέραν ενός ποσού, το οποίο θα συμφωνηθεί από τις αρμόδιες αθλητικές αρχές και τα σωματεία, ώστε να ενθαρρύνεται η καλύτερη αναδιανομή των πόρων από τα πλούσια στα λιγότερο εύρωστα σωματεία. Η έκθεση ζητά επίσης την πλήρη εφαρμογή του κανόνα του οικονομικού “ευ αγωνίζεσθαι” (Financial Fair Play) της ΟΥΕΦΑ και τη θέσπιση ισχυρότερων μηχανισμών αλληλεγγύης για την ενίσχυση της ανάπτυξης των νέων και της προστασίας των ανηλίκων. Οι συντάκτες της έκθεσης του Ευρωκοινοβουλίου ζητούν επίσης από τους αθλητικούς φορείς να βελτιώσουν τη συνεργασία τους με τις αρχές επιβολής του νόμου για την καταπολέμηση του ξεπλύματος βρόμικου χρήματος και της διαφθοράς.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν είναι εις γνώσιν του η συγκεκριμένη έκθεση της Ευρωπαϊκής Επιτροπής και ποια είναι τα μέτρα που προτίθεται να λάβει, προκειμένου να εφαρμόσει τις εισηγήσεις της συγκεκριμένης έκθεσης.»
