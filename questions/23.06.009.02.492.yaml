answers:
- http://www2.parliament.cy/parliamentgr/008_03c/23_06_009_02_492.htm
by:
- Περδίκης Γιώργος
date: '2008-05-28'
heading: Ερώτηση με αρ. 23.06.009.02.492, ημερομηνίας 28 Μαΐου 2008, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.02.492
text: |-
  «Έχω πληροφορηθεί ότι από διάφορες μετρήσεις της ποιότητας του ηλεκτρικού αέρα σε κλιματιζόμενα κτίρια, συνήθως κτίρια γραφείων, εντοπίστηκαν σοβαρά προβλήματα υπέρβασης των επιτρεπόμενων ορίων σκόνης αιωρούμενων σωματιδίων, μικροβίων και καρκινογόνων ουσιών.

  Γνωρίζω βέβαια ότι στη χώρα μας υπάρχει σαφής νομοθεσία για τα θέματα της ποιότητας του αέρα σε εσωτερικούς χώρους εργασίας. Σε αυτή καθορίζονται θέματα όπως η εναλλαγή του αέρα, δηλαδή η ποιότητα του φρέσκου αέρα που πρέπει να παρέχεται, και η σαφής υποχρέωση των εργοδοτών σε χώρους που έχουν τεχνητό εξαερισμό να τον συντηρούν και να τον καθαρίζουν.

  Φαίνεται όμως ότι υπάρχει σοβαρό κενό στην εφαρμογή της νομοθεσίας. Τα συστήματα εξαερισμού των κτιρίων και ιδιαίτερα οι αεραγωγοί δεν ελέγχονται συστηματικά ούτε καθαρίζονται κατά τρόπο σταθερό και ολοκληρωμένο. Υπάρχει ανάγκη διαμόρφωσης συγκεκριμένου συστήματος ελέγχου της αποδοτικότητας και της ασφαλούς λειτουργίας των συστημάτων εξαερισμού από ειδικό συνεργείο, εντεταλμένους λειτουργούς ή υπεύθυνους τεχνικούς.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων εάν η κυβέρνηση προτίθεται να υιοθετήσει τους κανόνες και τα πλαίσια ελέγχου της συντήρησης των συστημάτων εξαερισμού που έχουν άλλες χώρες της Ευρωπαϊκής Ένωσης, ώστε να αντιμετωπιστούν προβλήματα εφαρμογής της υφιστάμενης νομοθεσίας.»
