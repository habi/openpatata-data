_id: 23.06.010.04.561_212
_position_on_page: 212
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_561.htm
by:
- mp_id: perdikis-giorgos
date: '2015-05-12'
heading: Ερώτηση με αρ. 23.06.010.04.561, ημερομηνίας 12 Μαΐου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.561
text: |-
  «Έχω πληροφορηθεί για την παράνομη λειτουργία σκυβαλότοπου που δημιουργήθηκε από το Συμβούλιο Αμπελοοινικών Προϊόντων για την απόρριψη σταφυλιών στην περιοχή Μαραθόβουνος στα όρια του κοινοτικού συμβουλίου Στρουμπιού της επαρχίας Πάφου. Όπως έχω πληροφορηθεί, η απόρριψη γινόταν χωρίς προηγουμένως να έχει εξασφαλιστεί οποιαδήποτε έγκριση και άδεια από το κοινοτικό συμβούλιο Στρουμπιού. Από τότε μέχρι και σήμερα ο σκυβαλότοπος χρησιμοποιείται παράνομα από τους κατοίκους των κοινοτήτων Στρουμπιού, Κάθικα, Γιόλου, Θελέτρας, Ίνειας, Δρούσειας, Αρόδων κ.τ.λ. για απόρριψη σκουπιδιών. Παρ’ όλο που, όπως έχω πληροφορηθεί, το κοινοτικό συμβούλιο Στρουμπιού έχει προσπαθήσει κατά καιρούς να περιφράξει το χώρο και έχει τοποθετήσει πινακίδες για απαγόρευση της απόρριψης σκουπιδιών, η απόρριψη σκουπιδιών συνεχίζεται. Με επιστολή του το κοινοτικό συμβούλιο Στρουμπιού με έχει πληροφορήσει ότι έχει αποστείλει επιστολές τόσο στην Επαρχιακή Διοίκηση Πάφου όσο και στο Τμήμα Δημοσίων Έργων και στο Τμήμα Περιβάλλοντος, ζητώντας τους την άμεση λήψη μέτρων για κλείσιμο του σκυβαλότοπου. Εντούτοις, δεν έχει ληφθεί οποιαδήποτε διορθωτική κίνηση από τα αρμόδια τμήματα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να κλείσει ο παράνομος σκυβαλότοπος και να αποκατασταθεί ο χώρος στην περιοχή Μαραθόβουνος.»
