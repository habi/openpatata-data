_position_on_page: 123
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_122.htm
by:
- Περδίκης Γιώργος
date: '2015-09-09'
heading: Ερώτηση με αρ. 23.06.010.05.122, ημερομηνίας 9 Σεπτεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.122
text: |-
  «Έχω πληροφορηθεί ότι το Υπουργείο Γεωργίας, Αγροτικής Ανάπτυξης και Περιβάλλοντος με επιστολή του, ημερομηνίας 29 Μαΐου 2015, ενημέρωσε την εταιρεία “Meydan Solutions Ltd” ότι ενέκρινε για πώληση και διάθεση στην κυπριακή αγορά προϊόντος της που μπορεί να χρησιμοποιηθεί για την καταπολέμηση των πετρελαιοκηλίδων στη θάλασσα. Το προϊόν ονομάζεται “MSL/SES Oil Dispersant”. Σύμφωνα με τις πληροφορίες μου, η εταιρεία αυτή εδρεύει στο Ισραήλ και οι αρμόδιες αρχές στο Ισραήλ εξέδωσαν ανακοίνωση απαγόρευσης πώλησης του προϊόντος αυτού. Παράλληλα, πληροφορούμαι ότι και οι αρμόδιες αρχές άλλων χωρών έχουν απαγορεύσει την κυκλοφορία των προϊόντων της εταιρείας αυτής στις χώρες τους.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει γίνει οποιαδήποτε έρευνα για την αξιοπιστία της εταιρείας αυτής, αν έχει ενημερωθεί για τους λόγους που απαγορεύτηκε η κυκλοφορία των προϊόντων της σε άλλες χώρες και, αν ναι, ποιοι είναι αυτοί, καθώς και αν προτίθεται να ανακαλέσει την άδεια κυκλοφορίας που παραχωρήθηκε, δεδομένου ότι άλλες χώρες έχουν απαγορεύσει την κυκλοφορία των προϊόντων της συγκεκριμένης εταιρείας.»
