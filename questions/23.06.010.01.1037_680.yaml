_id: 23.06.010.01.1037_680
_position_on_page: 680
_sources:
- http://www2.parliament.cy/parliamentgr/008_02/chronological/008_02_IA-2.htm
answers: []
by:
- mp_id: chatzigiannis-kyriakos
date: '2012-07-02'
heading: Ερώτηση με αρ. 23.06.010.01.1037, ημερομηνίας 2 Ιουλίου 2012, του βουλευτή
  εκλογικής περιφέρειας Αμμοχώστου κ. Κυριάκου Χατζηγιάννη
identifier: 23.06.010.01.1037
text: |-
  «Η αύξηση των τελών μίσθωσης χαλίτικης γης οδηγεί εκατοντάδες γεωργούς σε εγκατάλειψή της, επειδή ακριβώς καθίσταται μη βιώσιμη η οποιαδήποτε καλλιέργεια. Το πρόβλημα έχει πάρει μεγάλες διαστάσεις, λόγω κυρίως της κρίσης και επειδή ένας μεγάλος αριθμός ενοικιαστών δε διαθέτει άλλα εισοδήματα, ώστε να επιδοτεί ο ίδιος το τέλος μίσθωσης της χαλίτικης γης μέσω άλλων πόρων. Το αποτέλεσμα είναι να ερημοποιείται η ύπαιθρος και να εγκαταλείπεται καθαρά γεωργική γη, τη στιγμή μάλιστα που η Κύπρος έχει ελλιπή παραγωγή σιτηρών.

  Θεωρώ ότι το κράτος πρέπει μονομερώς να προχωρήσει στην αναθεώρηση των τελών μίσθωσης χαλίτικης γης, καθορίζοντάς τα σε επίπεδα πριν από την έναρξη της ανάπτυξης του κατασκευαστικού τομέα. Τα ενοίκια πρέπει να καθηλωθούν στα €10 για τα μη αρδεύσιμα και στα €17 για τα αρδεύσιμα τεμάχια. Αξίζει να τονιστεί ότι τα πλείστα τεμάχια έχουν καταστεί καλλιεργήσιμα μετά από διεξαγωγή έργων από τους ίδιους τους γεωργούς.

  Είναι σαφώς παράδοξο, τη στιγμή που η Κύπρος έχει οδηγηθεί σε έναν αναπτυξιακό κορεσμό, να δημιουργεί το κράτος περαιτέρω επιδείνωση των δυνατοτήτων παραγωγής. Σήμερα είναι η ώρα που πρέπει να δοθεί ώθηση στην αύξηση της παραγωγής και όχι στη μείωση. Το κράτος πρέπει να τερματίσει την προσπάθεια είσπραξης χρημάτων σε βάρος της ανταγωνιστικότητας της κυπριακής γεωργίας. Ζούμε σε ένα έντονα ανταγωνιστικό περιβάλλον και δεν υπάρχει κανένα περιθώριο επιβίωσης της κυπριακής γεωργίας, αν το κράτος συνεχίσει την πάγια τακτική της επιβολής αυξημένων τελών.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων κατά πόσο το κράτος αισθάνεται την ανάγκη να προχωρήσει σε αναθεώρηση των τελών μίσθωσης χαλίτικης γης και, εάν ναι, πότε και σε ποια επίπεδα θα τα καθορίσει, ως επίσης κατά πόσο προτίθεται το ίδιο να καλλιεργήσει τη γη σε περίπτωση εγκατάλειψής της, προκειμένου να διασφαλίσει ισοζύγιο στην παραγωγή τροφίμων στον τόπο και, εάν ναι, πότε και με ποιο τρόπο προτίθεται να το πράξει.»
