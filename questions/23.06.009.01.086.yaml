answers:
- http://www2.parliament.cy/parliamentgr/008_03c/23_06_009_01_086.htm
by:
- Περδίκης Γιώργος
date: '2006-09-29'
heading: Ερώτηση με αρ. 23.06.009.01.086, ημερομηνίας 29 Σεπτεμβρίου 2006, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.01.086
text: |-
  «Έχω πληροφορηθεί ότι έχει αποφασισθεί η ολοκληρωτική κένωση του φράγματος της Γερμασόγειας. Κάτι τέτοιο ίσως να αποτελέσει και το τραγικό τέλος του οικοσυστήματος που έχει δημιουργηθεί, ειδικά σε ό,τι αφορά χιλιάδες ψάρια, χελώνες, αμφίβια, καβούρια και διάφορους άλλους οργανισμούς που η επιβίωσή τους στηρίζεται στην ικανοποιητική ποσότητα νερού. Αυτά υποστηρίζει ο Παγκύπριος Σύνδεσμος Ερασιτεχνών Ψαράδων Εσωτερικών Υδάτων κρούοντας παράλληλα τον κώδωνα του κινδύνου για το σοβαρό ενδεχόμενο οικολογικής καταστροφής στον υδροβιότοπο του φράγματος.

  Η οικολογική καταστροφή που θα σημειωθεί στο φράγμα της Γερμασόγειας, αν αδειάσει χωρίς να ληφθούν μέτρα διατήρησης της υδροπανίδας, θα είναι τρομακτική και πρωτόγνωρη για τα κυπριακά δεδομένα.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν έχουν εξαντληθεί όλες οι δυνατότητες να σωθεί και να διατηρηθεί η ζωή που υπάρχει μέσα στο φράγμα της Γερμασόγειας και αν έχει μελετηθεί, στα πλαίσια ολοκληρωμένης μελέτης περιβαλλοντικών επιπτώσεων, η αναφερόμενη πιο πάνω απόφαση.»
