answers:
- http://www2.parliament.cy/parliamentgr/008_3e/23_06_009_05_01.190.htm
by:
- Κουκουμά Κούτρα Σκεύη
date: '2010-09-21'
heading: Ερώτηση με αρ. 23.06.009.05.01.190, ημερομηνίας 21ης Σεπτεμβρίου 2010, της
  βουλευτού εκλογικής περιφέρειας Αμμοχώστου κ. Σκεύης Κούτρα Κουκουμά
identifier: 23.06.009.05.01.190
text: |-
  «Σε πρόσφατη μελέτη της Ευρωπαϊκής Επιτροπής σχετικά με τον τρόπο με τον οποίο αντιμετωπίζεται η ανισότητα των φύλων στην εκπαίδευση στις ευρωπαϊκές χώρες (Gender Differences in Educational Outcomes: Study on the Measures Taken and the Current Situation in Europe) η Κύπρος παρουσιάζεται να μην έχει ουσιαστικά την ισότητα των φύλων ως στόχο του εκπαιδευτικού συστήματος.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων για τα εξής:

  1. Κατά πόσο και με ποιο τρόπο λαμβάνεται υπόψη στην ανανέωση του περιεχομένου της κυπριακής εκπαίδευσης (αναλυτικά προγράμματα, παιδαγωγική-διδακτική διαδικασία, επιμόρφωση εκπαιδευτικών) η πτυχή της προαγωγής της ισοτιμίας των δύο φύλων, δεδομένου ότι διακηρυγμένος στόχος της εκπαιδευτικής μεταρρύθμισης είναι η προώθηση των πανανθρώπινων αξιών και ιδανικών και η διαμόρφωση ανθρώπων με δημοκρατικές αξίες και ηθικοπολιτικές αρετές.

  2. Εκπονείται πολιτική και, αν ναι, ποια είναι αυτή για αναμόρφωση του επαγγελματικού προσανατολισμού που παρέχεται στο σχολείο, ώστε να αντιμετωπιστούν τα στερεότυπα με βάση το φύλο που υπάρχουν σε σχέση με τις επαγγελματικές επιλογές;

  3. Πώς αξιολογείται η πολιτική ενίσχυσης της γυναικείας συμμετοχής στη διεύθυνση των σχολικών μονάδων και ευρύτερα στα κέντρα λήψης αποφάσεων στο κυπριακό εκπαιδευτικό σύστημα;»
