answers: []
by:
- Περδίκης Γιώργος
date: '2015-08-03'
heading: Ερώτηση με αρ. 23.06.010.05.032, ημερομηνίας 3 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.032
text: |-
  «Έχω πληροφορηθεί ότι το κοινοτικό συμβούλιο Κάμπου διαμαρτύρεται για την ανεξέλεγκτη παραχώρηση αδειών για ανόρυξη γεωτρήσεων για αρδευτικούς σκοπούς σε περιοχές που καλύπτονται από το αρδευτικό σύστημα της κοινότητας. Οι αρμόδιοι του Τμήματος Αναπτύξεως Υδάτων φαίνεται να μην έλαβαν υπόψη ότι πολύ κοντά στις γεωτρήσεις για τις οποίες έδωσαν άδεια υπάρχουν πηγές που τροφοδοτούν το ρυάκι που διέρχεται τη γραφική πλατεία του χωριού, καθώς και γεώτρηση για ύδρευση του χωριού. Η αδυναμία άσκησης αποτελεσματικού ελέγχου από τις αρμόδιες υπηρεσίες λόγω του απομακρυσμένου της κοινότητας επιτρέπει την ανεξέλεγκτη και πέραν των αδειοδοτημένων ορίων άντληση νερού από τις γεωτρήσεις. Αποτέλεσμα αυτής της κατάστασης είναι να στερέψουν οι πηγές και να κινδυνεύει να σταματήσει η ροή του νερού στο ρυάκι της γραφικής πλατείας, ενώ είναι ανυπολόγιστες οι επιπτώσεις στην εικόνα του χωριού και στο προσφερόμενο τουριστικό προϊόν στους επισκέπτες. Δημιουργείται πρόβλημα στις γεωτρήσεις ύδρευσης και επιδεινώνεται το πρόβλημα οικονομικής βιωσιμότητας του αρδευτικού τμήματος, αφού οι γεωργοί δεν πληρώνουν τις υποχρεώσεις τους λόγω ικανοποίησης των αναγκών τους από τις γεωτρήσεις. Το νερό βρίσκεται μέσα στον υδατοφράκτη και δε διανέμεται, διότι όλο και πιο λίγοι γεωργοί το ζητούν για άρδευση λόγω των γεωτρήσεων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τις ενέργειες του υπουργείου, ώστε να σταματήσει η ανεξέλεγκτη αδειοδότηση και λειτουργία γεωτρήσεων, που επηρεάζει αρνητικά την κοινότητα Κάμπου, τη βιωσιμότητα του αρδευτικού τμήματος και το τοπίο στο κέντρο της κοινότητας.»
