_id: 23.06.010.02.463_463
_position_on_page: 463
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.463.htm
by:
- Περδίκης Γιώργος
date: '2013-02-25'
heading: Ερώτηση με αρ. 23.06.010.02.463, ημερομηνίας 25 Φεβρουαρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.463
text: |-
  «Έχω πληροφορηθεί ότι στην 5η συνάντηση της Περιφερειακής Ομάδας North South Electricity Interconnections in Eastern Europe, που έγινε στις 15 Νοεμβρίου 2012 στις Βρυξέλλες, η Ευρωπαϊκή Επιτροπή ενημέρωσε την ομάδα ότι η Τουρκία υπέβαλε δύο έργα κατά τη δημόσια διαβούλευση.

  Η μία τουρκική πρόταση αφορούσε τη διασυνοριακή σύνδεση της Βουλγαρίας και της Ελλάδας με τα συστήματα της Τουρκίας και των κρατών της ανατολικής Μεσογείου (εξαιρουμένου του Ισραήλ και της Κύπρου), ώστε να επιτρέπεται η μεταφορά ηλεκτρισμού από τη βόρεια Αφρική προς την Ευρωπαϊκή Ένωση. Η άλλη πρόταση αφορούσε τη διασυνοριακή σύνδεση της Βουλγαρίας και της Ρουμανίας με το σύστημα της Τουρκίας. Ο εκπρόσωπος της Κυπριακής Δημοκρατίας, σε σχετική ερώτηση της εκπροσώπου της Ευρωπαϊκής Επιτροπής, πρόβαλε ένσταση να κληθούν στην επόμενη συνάντηση οι υποστηρικτές των πιο πάνω έργων, αφού η Ευρωπαϊκή Επιτροπή δήλωσε ότι επιθυμεί μείωση των έργων που υποβλήθηκαν από κράτη μέλη και άρα δεν υπάρχει η πολυτέλεια να ληφθούν υπόψη έργα που υποβλήθηκαν από ένα μη κράτος μέλος, και μάλιστα εκπρόθεσμα, εις βάρος άλλων έργων που υποβλήθηκαν από κράτη μέλη. Αντίθετα, και σε αντιπαράθεση με τον εκπρόσωπο της Κυπριακής Δημοκρατίας, η εκπρόσωπος της Μόνιμης Αντιπροσωπίας της Ελλάδας εισηγήθηκε όπως γίνει η προκαταρκτική αξιολόγηση των έργων που υπέβαλε η Τουρκία και, εάν διαφανεί ότι αυτά μπορεί να θεωρηθούν επιλέξιμα, τότε η Ευρωπαϊκή Επιτροπή να θέσει εκ νέου το θέμα προς τα κράτη μέλη στην επόμενη συνάντηση της Περιφερειακής Ομάδας North South Electricity Interconnections in Eastern Europe.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει προβεί σε οποιαδήποτε διαβήματα προς τη Μόνιμη Αντιπροσωπία της Ελλάδας, ζητώντας όπως σε επόμενες συναντήσεις στηρίξει τις θέσεις της Κυπριακής Δημοκρατίας, κυρίως σε θέματα που αφορούν την Τουρκία, αν έχει υποβληθεί η προκαταρκτική αξιολόγηση των έργων από την Τουρκία, αν έχει πραγματοποιηθεί νέα συνάντηση της περιφερειακής ομάδας και αν έχει τεθεί εκ νέου το θέμα εξέτασης των έργων που υπέβαλε η Τουρκία.»
