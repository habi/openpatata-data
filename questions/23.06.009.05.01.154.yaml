answers:
- http://www2.parliament.cy/parliamentgr/008_3e/23_06_009_05_01.154.htm
by:
- Μητσόπουλος Τάσος
date: '2010-09-07'
heading: Ερώτηση με αρ. 23.06.009.05.01.154, ημερομηνίας 7 Σεπτεμβρίου 2010, του βουλευτή
  εκλογικής περιφέρειας Λάρνακας κ. Τάσου Μητσόπουλου
identifier: 23.06.009.05.01.154
text: |-
  «Επισκέφθηκα κατ’ επανάληψη την παράλια περιοχή των Περβολιών και της Ορόκληνης και περπάτησα κατά μήκος της με κατοίκους των εν λόγω περιοχών, για να διαπιστώσω το μέγεθος της διάβρωσης της παραλίας που έχει επέλθει τους τελευταίους μήνες. Πληροφορήθηκα ότι έχουν αρχίσει, τόσο στην περιοχή Περβολιών όσο και στην περιοχή Ορόκληνης, μικρής κλίμακας και προσωρινού χαρακτήρα έργα με την τοποθέτηση ογκόλιθων για την ανάσχεση της διάβρωσης μέχρι να προχωρήσει η κατασκευή των κυματοθραυστών.

  Όπως μου καταγγέλθηκε ωστόσο από τους κατοίκους, σε αρκετές περιπτώσεις υπάρχουν αυθαίρετες παρεμβάσεις στις παραλίες με την τοποθέτηση ογκόλιθων από ιδιοκτήτες κατοικιών και υποστατικών επί της ακτογραμμής και όχι εντός της θάλασσας χωρίς μελέτη και σχεδιασμό και αρκετές φορές με υλικά ακατάλληλα, όπως η χαβάρα, που διαλύεται και μετατρέπεται σε λάσπη που θολώνει το νερό και καταστρέφει τη θαλάσσια ζωή.

  Υπό το φως των πιο πάνω, παρακαλώ τον αρμόδιο υπουργό να ενημερώσει τη Βουλή των Αντιπροσώπων για τα ακόλουθα:

  1. Την εξέλιξη των έργων για ανάσχεση της διάβρωσης.

  2. Αν τα προσωρινά έργα που βρίσκονται σε εξέλιξη πραγματοποιούνται με ολοκληρωμένη μελέτη και σχεδιασμό, ώστε να αποτραπεί η καταστροφή της παραλίας.

  3. Αν τα υλικά που χρησιμοποιούνται είναι τα κατάλληλα και αν γίνεται χρήση χαβάρας.

  4. Αν διασφαλίζεται η προσβασιμότητα στις παραλίες και αποτρέπεται η καταστροφή τους από την ανεξέλεγκτη και αυθαίρετη τοποθέτηση ογκόλιθων επί της ακτογραμμής.»
