answers:
- http://www2.parliament.cy/parliamentgr/008_03/23_06_008_02_218.htm
by:
- Κληρίδης Χρίστος
date: '2003-02-12'
heading: Ερώτηση με αρ. 23.06.008.02.218 που υποβλήθηκε από το βουλευτή εκλογικής
  περιφέρειας Λευκωσίας κ. Χρίστο Κληρίδη στις 12 Φεβρουαρίου 2003
identifier: 23.06.008.02.218
text: |-
  «Αναφέρομαι στην έκθεση της Ευρωπαϊκής Επιτροπής, με ημερομηνία 9 Οκτωβρίου 2002, για την πρόοδο της Κύπρου σχετικά με την πορεία της προς την προσχώρηση.

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα μέτρα που έχει λάβει ή πρόκειται να λάβει, λαμβανομένου υπόψη ότι, με βάση τα συμπεράσματα της έκθεσης, πρέπει να γίνουν περαιτέρω βελτιώσεις στους ακόλουθους τομείς:

  1. Οργανισμοί κοινής αγοράς

  Στον τομέα της γεωργίας και όσον αφορά την εγκαθίδρυση των οργανισμών κοινής αγοράς χρειάζεται περαιτέρω ενδυνάμωση. Προτεραιότητα πρέπει να δοθεί στην ετοιμασία ολοκληρωμένου συστήματος διοίκησης και ελέγχου.

  2. Αλιεία

  Η διοικητική υποδομή στον τομέα αυτό χρειάζεται περαιτέρω ενδυνάμωση. Το μητρώο σκαφών αλιείας δεν έχει τεθεί ολοκληρωτικά σε λειτουργία. Έχουν παρατηρηθεί καθυστερήσεις αναφορικά με την εγκαθίδρυση του αρχείου για τα αλιευτικά σκάφη (νηολόγια).

  3. Ενέργεια

  Στον τομέα αυτό η Κύπρος ενθαρρύνεται έντονα, ώστε να διασφαλίσει την προοδευτική δημιουργία αποθεμάτων πετρελαίου και τη δημιουργία αρμόδιας αρχής, σύμφωνα με το καθορισμένο χρονοδιάγραμμα. Επίσης, πρέπει να γίνουν και προσπάθειες για τη διασφάλιση της ικανότητας αποθήκευσης αποθεμάτων πετρελαίου. Έχει παρατηρηθεί καθυστέρηση όσον αφορά τη νόμιμη ευθυγράμμιση της νομοθεσίας σε σχέση με τα αποθέματα πετρελαίου και την οδηγία για τον ηλεκτρισμό.

  4. Ποιότητα αέρα και νερού

  Σύμφωνα με την έκθεση, πρέπει να υιοθετηθούν μέτρα στους σημαντικούς τομείς που αφορούν την ποιότητα του αέρα και του νερού, τον έλεγχο της βιομηχανικής μόλυνσης, τις χημικές ουσίες και τους γενετικά τροποποιημένους οργανισμούς. Πρέπει να δοθεί ιδιαίτερη προσοχή στη διαχείριση απορριμμάτων και στην αναβάθμιση της διοικητικής ικανότητας. Δεν εφαρμόζεται το κεκτημένο για το περιβάλλον.»
