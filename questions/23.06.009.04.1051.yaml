_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_1051.htm
by:
- Περδίκης Γιώργος
date: '2010-04-21'
heading: Ερώτηση με αρ. 23.06.009.04.1051, ημερομηνίας 21ης Απριλίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.04.1051
text: |-
  «Έχω πληροφορηθεί την αντίδραση του κοινοτικού συμβουλίου του κατεχόμενου χωριού Φιλιά, καθώς και της Ένωσης Κατεχόμενων Κοινοτήτων Επαρχίας Λευκωσίας για την εκτέλεση έργων στα κατεχόμενα, στο πλαίσιο προγραμμάτων που χρηματοδοτεί η Ευρωπαϊκή Ένωση, σε κρατική (χαλίτικη) γη. Σύμφωνα με την απάντηση του Υπουργού Εμπορίου, Βιομηχανίας και Τουρισμού κ. Αντώνη Πασχαλίδη στην ερώτησή μου με αρ. φακ. 23.06.009.04.635 για το θέμα του φωτοβολταϊκού πάρκου στην κατεχόμενη Φιλιά, φαίνεται ότι η κυπριακή κυβέρνηση δίνει τη συγκατάθεσή της για τέτοιου είδους παραχωρήσεις κρατικής γης. Το γεγονός προκάλεσε την αντίδραση των κοινοτικών αρχών των κατεχόμενων χωριών μας. Δίνεται η εντύπωση ότι η κρατική γη παραχωρείται στους Τουρκοκυπρίους για κατασκευή έργων, ενώ αντιστοίχως δε συμβαίνει το ίδιο σε ελεγχόμενη από την κυπριακή κυβέρνηση περιοχή, όταν το ζητά κοινοτική αρχή κατεχόμενων χωριών (π.χ. κοινοτικό συμβούλιο Φιλιάς).

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων πώς αντιμετωπίζει τη διαμαρτυρία του κοινοτικού συμβουλίου Φιλιάς και της Ένωσης Κατεχόμενων Κοινοτήτων Επαρχίας Λευκωσίας για μεροληπτική αντιμετώπισή τους σε σχέση με την παραχώρηση κρατικής (χαλίτικης) γης.»
