_id: 23.06.010.04.352_3
_position_on_page: 3
_sources:
- http://www2.parliament.cy/parliamentgr/008_02/chronological/008_02_ID_2.htm
answers: []
by:
- mp_id: charalampidou-eirini
date: '2015-01-07'
heading: Ερώτηση με αρ. 23.06.010.04.352, ημερομηνίας 7 Ιανουαρίου 2015, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.04.352
text: |-
  «Σε εκτενή απάντησή του με αρ. 23.06.010.03.618, ημερομηνίας 14 Ιουλίου 2014, ο Υπουργός Γεωργίας έδωσε αναλυτικό προγραμματισμό ως προς την υλοποίηση του έργου του αποχετευτικού συστήματος του συμπλέγματος Σολιάς, το οποίο είναι κατά 85% συγχρηματοδοτούμενο από την Ευρωπαϊκή Ένωση. Στην ερώτησή μου με τον ίδιο αριθμό, ημερομηνίας 28 Απριλίου 2014, η οποία εστάλη στο πλαίσιο του κοινοβουλευτικού ελέγχου, εξέφραζα τις ανησυχίες μου σε σχέση με την τήρηση των χρονοδιαγραμμάτων, μη τηρουμένων των οποίων η Κυπριακή Δημοκρατία θα εκαλείτο να πληρώσει αποζημιώσεις.

  Με έκπληξη πληροφορήθηκα ότι σε σύσκεψη, η οποία έγινε στο γραφείο του αναπληρωτή επάρχου στις 18 Δεκεμβρίου 2014, οι κοινοτάρχες του συμπλέγματος Σολιάς ενημερώθηκαν ότι το έργο δε θα υλοποιηθεί. Επιπλέον, στους προϋπολογισμούς του υπουργείου για το 2015 δεν έχει συμπεριληφθεί πρόνοια για το εν λόγω έργο ούτε έχει προχωρήσει η προκήρυξη προσφορών. Στις 30 Δεκεμβρίου 2014 έφτασε σε μένα επιστολή-καταγγελία σε σχέση με το συγκεκριμένο θέμα από το σύμπλεγμα κοινοταρχών Σολιάς, η οποία επισυνάπτεται.

  Παρακαλείται ο αρμόδιος υπουργός όπως μας ενημερώσει άμεσα κατά πόσο οι καταγγελίες για απόφαση για μη υλοποίηση του έργου υφίστανται και κατά πόσο αίρονται τα όσα καταγράφονται στην τετρασέλιδη απάντησή του, ημερομηνίας 14 Ιουλίου 2014, καθώς και για τους λόγους που οδήγησαν στη λήψη μιας τέτοιας απόφασης, με κίνδυνο να χαθεί η χρηματοδότηση από την Ευρωπαϊκή Ένωση και να επιβληθεί στην Κυπριακή Δημοκρατία χρηματικό πρόστιμο.»

  Σημείωση: Τα επισυνημμένα έγγραφα έχουν καταχωρισθεί στο Αρχείο της Βουλής. Αντίγραφό τους στάλθηκε στον αρμόδιο υπουργό.
