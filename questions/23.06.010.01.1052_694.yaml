_id: 23.06.010.01.1052_694
_position_on_page: 694
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.1052.htm
by:
- mp_id: chatzigiannis-kyriakos
date: '2012-07-06'
heading: Ερώτηση με αρ. 23.06.010.01.1052, ημερομηνίας 6 Ιουλίου 2012, του βουλευτή
  εκλογικής περιφέρειας Αμμοχώστου κ. Κυριάκου Χατζηγιάννη
identifier: 23.06.010.01.1052
text: |-
  « Η πολιτική συντήρησης των τουρκοκυπριακών σπιτιών στην κοινότητα Κοφίνου κοστίζει σήμερα στο κράτος ένα αξιοσέβαστο ποσό. Επιπλέον του κόστους συντήρησης που επωμίζεται το κράτος, ανάλογο κόστος επωμίζεται και η κάτοχος οικογένεια.

  Στις περιπτώσεις που οι δικαιούχοι αποβιώνουν, ένας μεγάλος αριθμός οικογενειών, κυρίως για συναισθηματικούς λόγους, συνεχίζει να διεκδικεί το δικαίωμα χρήσης της κατοικίας. Σε πολλές περιπτώσεις ο Κηδεμόνας Τουρκοκυπριακών Περιουσιών παραχωρεί το σπίτι σε νεαρό δικαιούχο ζευγάρι, το οποίο στη συνέχεια αποτείνεται στον Κηδεμόνα Τουρκοκυπριακών Περιουσιών για επιδιορθώσεις. Το αποτέλεσμα είναι το κράτος να πληρώνει ένα τεράστιο ποσό, για να κρατά στη ζωή μία κατοικία η οποία είναι σε κακή κατάσταση.



  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων κατά πόσο ο διαχωρισμός οικοπέδων για νεαρά ζευγάρια προσφύγων θα είναι μια πιο οικονομική λύση για το κράτος, κατά πόσο προτίθεται να διαχωρίσει νέα οικόπεδα στην κοινότητα Κοφίνου και, εάν ναι, πότε θα το πράξει. Αξίζει να τονιστεί ότι η κοινότητα Κοφίνου έχει εγκαταλειφθεί από το νεαρό κόσμο, αφού δεν υπάρχει δυνατότητα για ένα νέο ζευγάρι να κτίσει την οικία του στα όριά της.»
