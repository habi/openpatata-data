answers:
- http://www2.parliament.cy/parliamentgr/008_03/23_06_008_02_453.htm
by:
- Μαύρου Ελένη
date: '2003-07-08'
heading: Ερώτηση με αρ. 23.06.008.02.453 που υποβλήθηκε από τη βουλευτή εκλογικής
  περιφέρειας Λευκωσίας κ. Ελένη Μαύρου στις 8 Ιουλίου 2003.
identifier: 23.06.008.02.453
text: |-
  «Σε πρόσφατη συνεδρία της Κοινοβουλευτικής Επιτροπής για τα Ανθρώπινα Δικαιώματα κατατέθηκε έντυπο της Υπηρεσίας Αλλοδαπών και Μεταναστεύσεως (ΥΑΜ) (κλιμάκιο αστυνομίας) με τον τίτλο “Υποχρεώσεις και δικαιώματα αλλοδαπών καλλιτέχνιδων”. Το έντυπο, όπως μας ενημέρωσε εκπρόσωπος του Λειτουργού Μετανάστευσης, είναι μεταφρασμένο σε διάφορες γλώσσες και δίνεται στις καλλιτέχνιδες κατά την παραχώρηση άδειας παραμονής. Σημειώνεται ότι, σύμφωνα με τις δηλώσεις τόσο του Τμήματος Μετανάστευσης όσο και της ΥΑΜ, αυτή η ομάδα εργαζομένων εισέρχεται νόμιμα στην Κύπρο και ελέγχεται από τις αρμόδιες αρχές, γεγονός που αποκλείει την εκπόρνευσή τους.

  Από τα πιο πάνω και το σχετικό έντυπο προκύπτουν τα ακόλουθα σημεία και ανάλογα ερωτήματα:

  1. Αφού τα καθήκοντα των καλλιτέχνιδων αφορούν μόνο την εμφάνιση σε χορευτικό καλλιτεχνικό πρόγραμμα, για ποιο λόγο υποβάλλονται σε αιματολογικές εξετάσεις; Η πρόνοια αυτή ισχύει και για άλλες ομάδες εργαζομένων και, εάν ναι, για ποιες;

  2. Για ποιο λόγο στην επεξήγηση των όρων του συμβολαίου εργασίας (η οποία γίνεται από την ΥΑΜ και όχι το Υπουργείο Εργασίας και Κοινωνικών Ασφαλίσεων) οι καλλιτέχνιδες “έχουν υποχρεώσεις και δικαιώματα καθ’ όλο το εικοσιτετράωρο της ημέρας.” Αυτή η επεξήγηση γίνεται και σε άλλες ομάδες εργαζομένων και, εάν ναι, σε ποιες;

  3. Συνήθως στα συμβόλαια εργασίας αναφέρεται ότι η ιατροφαρμακευτική περίθαλψη αποτελεί ευθύνη του εργοδότη. Για ποιο λόγο στην περίπτωση ανανέωσης συμβολαίου καλλιτέχνιδων στους τρεις μήνες απαιτούνται νέες αιματολογικές εξετάσεις, οι οποίες κοστίζουν £45 μέχρι £50, ποσό με το οποίο επιβαρύνονται οι ίδιες;

  4. Στο συμβόλαιο εργασίας προβλέπεται ωράριο από τις 21.00 μέχρι τις 03.30 του επόμενου πρωινού καθημερινά, χωρίς να υπάρχει οποιαδήποτε πρόνοια για νύχτα ανάπαυσης. Διευκρινίζεται μάλιστα ότι, εάν οι καλλιτέχνιδες επιθυμούν άδεια ανάπαυσης, αυτό θα γίνεται χωρίς καταβολή ημερομισθίου. Η διευθέτηση αυτή θεωρείται συμβατή με τις επικρατούσες εργασιακές συμβάσεις;

  5. Αναφέρεται επίσης ότι, εάν ο εργοδότης δώσει “άλλες οδηγίες”, οι καλλιτέχνιδες δεν μπορούν να εγκαταλείψουν το χώρο εργασίας. Σε ποιες “άλλες οδηγίες” αναφέρεται η υπηρεσία και πώς αλλιώς συμβουλεύεται η καλλιτέχνιδα να αντιδράσει σε μια τέτοια περίπτωση;

  6. Στο έντυπο αναφέρεται ότι οι καλλιτέχνιδες είναι ελεύθερες εκτός ωρών εργασίας να πάνε όπου θέλουν, αλλά οφείλουν να ενημερώνουν τον εργοδότη για τον τόπο της επίσκεψής τους, για τη δική τους ασφάλεια και για να υπάρχει δυνατότητα να τις αναζητήσει. Ποιος ο σκοπός αυτής της υποχρέωσης; Δε θεωρείται καταπάτηση του δικαιώματος στην προσωπική ζωή και της ελευθερίας διακίνησης; Θα μπορούσε μάλιστα κάποιος να ισχυρισθεί ότι η ρύθμιση αυτή λειτουργεί αποτρεπτικά στην καταγγελία προβλημάτων που πιθανόν να αντιμετωπίζουν οι καλλιτέχνιδες.

  7. Το έντυπο επίσης αναφέρει ότι σε περίπτωση διακοπής του συμβολαίου οι καλλιτέχνιδες υποχρεώνονται να παραμείνουν εργαζόμενες μέχρι τη διευθέτηση της αναχώρησής τους. Σε μια τέτοια περίπτωση πώς ρυθμίζεται ο χρόνος αναχώρησης, ο χώρος διαμονής και η σχέση με τον εργοδότη τους μέχρι την αναχώρηση;

  8. Με τη λήξη του συμβολαίου οι καλλιτέχνιδες οφείλουν να αναχωρήσουν εντός επτά ημερών με τη συνοδεία του καλλιτεχνικού τους πράκτορα. Τι εξυπηρετεί η ρύθμιση αυτή;

  Συνήθως προβλήματα εργασιακής φύσης εξετάζονται από το Υπουργείο Εργασίας και Κοινωνικών Ασφαλίσεων. Γιατί στο συγκεκριμένο έντυπο προτρέπονται οι καλλιτέχνιδες να επικοινωνούν με αριθμό τηλεφώνου της ΥΑΜ σε περίπτωση προβλημάτων στην εργασία τους;»
