_position_on_page: 112
_sources:
- http://www2.parliament.cy/parliamentgr/008_02/chronological/008_02_HC.htm
answers:
- http://www2.parliament.cy/parliamentgr/008_03/23_06_008_03_112.htm
by:
- Περδίκης Γιώργος
date: '2003-09-14'
heading: Ερώτηση με αρ. 23.06.008.03.112 που υποβλήθηκε από το βουλευτή εκλογικής
  περιφέρειας Λευκωσίας κ. Γιώργο Περδίκη στις 14 Σεπτεμβρίου 2003
identifier: 23.06.008.03.112
text: |-
  «Με βάση κάποιες πρόνοιες της Οδηγίας 2001/37/ΕΚ, τα κράτη μέλη της Ευρωπαϊκής Ένωσης υποχρεούνται να καθορίσουν το ποσοστό της μέγιστης περιεκτικότητας νικοτίνης, πίσσας και μονοξιδίου του άνθρακα στα τσιγάρα. Τα κράτη μέλη είναι υποχρεωμένα να ελέγχουν την περιεκτικότητα σε εγκεκριμένα εργαστήρια δοκιμών, ώστε να υπάρχει ακρίβεια των ενδείξεων στα πακέτα. Επιπλέον προνοείται ότι η προειδοποίηση θα αναγράφεται με τέτοιο τρόπο, ώστε να καλύπτει το 32% της εξωτερικής επιφάνειας της αντίστοιχης πλευράς της μονάδας συσκευασίας καπνού στην οποία τυπώνεται σε κράτη μέλη με δύο επίσημες γλώσσες.

  Δεδομένου ότι τελευταία ημέρα διάθεσης στο εμπόριο των προϊόντων καπνού που δεν είναι σύμφωνα με τις διατάξεις της πιο πάνω οδηγίας είναι η 30η Σεπτεμβρίου 2003, παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα ακόλουθα:

  1. Η κυπριακή κυβέρνηση θα εναρμονιστεί με τις πρόνοιες της Οδηγίας 2001/37/ΕΚ και, εάν ναι, πότε;

  2. Έχουν ενημερωθεί οι εμπλεκόμενοι φορείς (π.χ. εισαγωγείς προϊόντων καπνού);

  3. Θα ληφθεί πρόνοια για εισαγωγή προϊόντων καπνού που θα πληρούν τις προδιαγραφές που θέτει η πιο πάνω οδηγία, με απώτερο στόχο την προστασία της υγείας των καταναλωτών και την καλύτερη ενημέρωσή τους για τους κινδύνους που τα καπνικά προϊόντα εμπεριέχουν, μέχρι η κυπριακή κυβέρνηση να εναρμονιστεί πλήρως με τις πρόνοιες της Οδηγίας 2001/37/ΕΚ;»
