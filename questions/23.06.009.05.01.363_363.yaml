_id: 23.06.009.05.01.363_363
_position_on_page: 363
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.363.htm
by:
- Περδίκης Γιώργος
date: '2010-11-11'
heading: Ερώτηση με αρ. 23.06.009.05.01.363, ημερομηνίας 11 Νοεμβρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.363
text: |-
  «Έχω πληροφορηθεί ότι το Ευρωπαϊκό Κοινοβούλιο, προκειμένου να βοηθήσει τις μικρομεσαίες επιχειρήσεις, οι οποίες εμφανίζονται ιδιαίτερα ευάλωτες στις καθυστερήσεις πληρωμών από τους πελάτες τους, εξασφάλισε την αναγκαία συμφωνία με το συμβούλιο για την τροποποίηση/επικαιροποίηση της Οδηγίας για τις καθυστερήσεις πληρωμών, ώστε να γίνουν αυστηρότεροι οι κανόνες που διέπουν τις προθεσμίες πληρωμών. Συγκεκριμένα, ως γενικός κανόνας, η προθεσμία για την πληρωμή ενός λογαριασμού για την αγορά αγαθών ή υπηρεσιών δε θα επιτρέπεται να ξεπερνά τις τριάντα ημέρες. Αυτό θα ισχύει τόσο για τον ιδιωτικό όσο και για το δημόσιο τομέα. Στις συναλλαγές μεταξύ επιχειρήσεων θα είναι δυνατή η επέκταση της προθεσμίας πληρωμής στις εξήντα ημέρες, εφόσον και οι δύο πλευρές συμφωνούν και εφόσον αυτό αναφέρεται στο συμβόλαιο, και θα μπορεί να επεκταθεί ακόμη περισσότερο, εάν κάτι τέτοιο δεν είναι “ιδιαιτέρως επιβαρυντικό” για τον πιστωτή. Για τους δημόσιους οργανισμούς οι κανόνες θα είναι αυστηρότεροι: Οποιαδήποτε επέκταση της προθεσμίας πληρωμής θα πρέπει όχι μόνο να συμφωνείται ρητά, αλλά και να “στοιχειοθετείται με αντικειμενικά επιχειρήματα”. Επιπλέον, οι δημόσιες αρχές δε θα μπορούν να καθυστερούν τις πληρωμές τους πέρα από το όριο των εξήντα ημερών. Τα κράτη μέλη θα έχουν στη διάθεσή τους δύο χρόνια, προκειμένου να θέσουν σε εφαρμογή τα νέα μέτρα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων πότε αναμένεται να θέσει η Κυπριακή Δημοκρατία σε εφαρμογή την Οδηγία αυτή, ιδιαίτερα όσον αφορά τους δημόσιους οργανισμούς και τις επιχειρήσεις.»
