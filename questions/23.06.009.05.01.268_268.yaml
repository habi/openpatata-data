_id: 23.06.009.05.01.268_268
_position_on_page: 268
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.268.htm
by:
- Περδίκης Γιώργος
date: '2010-10-11'
heading: Ερώτηση με αρ. 23.06.009.05.01.268, ημερομηνίας 11 Οκτωβρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.268
text: |-
  «Έχω πληροφορηθεί ότι η κυβέρνηση δίνει “γη και ύδωρ” στους επιχειρηματίες γης, επαναλαμβάνοντας αυτά που έκανε στη λίμνη Παραλιμνίου και θέτοντας την Κύπρο σε κίνδυνο τιμωρίας από την Ευρωπαϊκή Ένωση. Μέσα από μια ατέλειωτη σειρά αποφάσεων του Υπουργικού Συμβουλίου ευνοούνται οι επιχειρηματίες γης, ενώ κανείς δεν μπορεί να δικαιολογήσει τον αριθμό των 14 γηπέδων γκολφ. Παράλληλα, η Ευρωπαϊκή Ένωση ζήτησε εξηγήσεις από την κυπριακή κυβέρνηση, γιατί προωθεί την πολιτική για τα γήπεδα γκολφ χωρίς την εκπόνηση ολοκληρωμένης γενικής μελέτης εκτίμησης των επιπτώσεων στο περιβάλλον [Νόμος αρ. 102 (Ι)/ 2005].

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η κυβέρνηση έχει αποφασίσει την εκμίσθωση δασικής γης που εντάσσεται στο δίκτυο “Natura 2000” και που αποτελεί το 6% της προτεινόμενης περιοχής στο Κάβο Γκρέκο για τη δημιουργία γηπέδων γκολφ και, αν ναι, με βάση ποια κριτήρια πάρθηκε αυτή η απόφαση.

  Επίσης, παρακαλώ τον αρμόδιο υπουργό να πληροφορήσει το σώμα αν αποφασίστηκε παραχώρηση άδειας για κατασκευή μονάδας αφαλάτωσης εντός περιοχής που προστατεύεται με τη Συνθήκη Ραμσάρ για την εξυπηρέτηση υπό αδειοδότηση γηπέδου γκολφ στο Φασούρι, καθώς επίσης και σε ποιο στάδιο βρίσκεται η αδειοδότηση των δύο γηπέδων γκολφ που συζητούνται για την ελεύθερη περιοχή Αμμοχώστου.»
