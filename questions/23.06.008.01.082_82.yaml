_id: 23.06.008.01.082_82
_position_on_page: 82
_sources:
- http://www2.parliament.cy/parliamentgr/008_02/chronological/008_02_HA.htm
answers:
- http://www2.parliament.cy/parliamentgr/008_03/23_06_008_01_082.htm
by:
- mp_id: perdikis-giorgos
date: '2002-03-27'
heading: Ερώτηση με αρ. 23.06.008.01.082 που υποβλήθηκε από το βουλευτή εκλογικής
  περιφέρειας Λευκωσίας κ. Γιώργο Περδίκη στις 27 Μαρτίου 2002
identifier: 23.06.008.01.082
text: |-
  «Ο κανονισμός 61.Η(1)(η) του περί Οδών και Οικοδομών Νόμου (Μέρος ΧΙΙΓ, που αφορά στη χρήση των οικοδομών από ανάπηρα πρόσωπα) αναφέρεται στις “εξαιρετικές περιπτώσεις όπου το ισόγειο τμήμα οικοδομής είναι υφιστάμενο και καλύπτεται με άδεια οικοδομής”. Σύμφωνα με τον κανονισμό αυτό, σε αυτές τις περιπτώσεις η “αρμόδια αρχή απαιτεί μερική εφαρμογή του Κανονισμού αυτού, νοουμένου ότι η πλήρης εφαρμογή των προνοιών του Κανονισμού είναι ανέφικτη:

  Νοείται περαιτέρω ότι για τους σκοπούς της πιο πάνω επιφύλαξης ‘αρμόδια αρχή’ σημαίνει την αρχή που αποτελείται από εκπροσώπους του Τμήματος Πολεοδομίας και Οικήσεως, της αρμόδιας τοπικής αρχής και του Επιστημονικού Τεχνικού Επιμελητηρίου Κύπρου”.

  Πληροφορούμαι ότι ο πιο πάνω κανονισμός δεν έχει γίνει μέχρι τώρα σεβαστός. Από το 1999, που εγκρίθηκε η σχετική τροποποίηση του περί Οδών και Οικοδομών Νόμου, δεν έχει συγκληθεί η “αρμόδια αρχή”, παρά το γεγονός ότι έχουν δοθεί άδειες οικοδομής για εκατοντάδες οικοδομές που εμπίπτουν σε αυτή την κατηγορία.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τις ενέργειες στις οποίες προτίθεται να προβεί, ώστε να γίνει σεβαστός ο κανονισμός 61.(Η)(1)(η) από την Ένωση Δήμων Κύπρου και τις κατά τόπους τοπικές αρχές.»
