_position_on_page: 347
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2016-01-27'
heading: Ερώτηση με αρ. 23.06.010.05.345, ημερομηνίας 27 Ιανουαρίου 2016, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.345
text: |-
  «Έχω πληροφορηθεί ότι ο Σύνδεσμος Υπαξιωματικών Κυπριακού Στρατού απέστειλε επιστολή στον Αρχηγό της Εθνικής Φρουράς ζητώντας τη διακοπή της απόσπασης 117 υπαξιωματικών και 3 αξιωματικών στην αστυνομία. Σύμφωνα με τις πληροφορίες μου, τα καθήκοντα που επιτελούν οι αποσπασθέντες δε συνάδουν με τον βαθμό που έχουν, ενώ παράλληλα καταγράφονται και προβλήματα στο ίδιο το στράτευμα εξαιτίας της απόσπασής τους.

  Δεδομένου ότι, σύμφωνα με πρόσφατη επιστολή του Υπουργού Δικαιοσύνης και Δημοσίας Τάξεως που κατατέθηκε στη Βουλή των Αντιπροσώπων, 681 αστυνομικοί εκτελούν μη αστυνομικά καθήκοντα, παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να προχωρήσει σε μείωση του αριθμού των αστυνομικών που απασχολούνται σε μη αστυνομικά καθήκοντα, καθώς και για τα μέτρα που προτίθεται να λάβει για την καλύτερη αξιοποίηση της δύναμης της αστυνομίας. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων κατά πόσο προτίθεται να δώσει το δικαίωμα στα αποσπασθέντα μέλη της Εθνικής Φρουράς να επιστρέψουν στο στράτευμα, εάν το επιθυμούν, και κατά πόσο θα καταβάλλονται στους αποσπασθέντες αξιωματικούς και υπαξιωματικούς οι δεδουλευμένες υπερωρίες.»
