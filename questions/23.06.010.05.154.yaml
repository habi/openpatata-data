answers: []
by:
- Περδίκης Γιώργος
date: '2015-09-25'
heading: Ερώτηση με αρ. 23.06.010.05.154, ημερομηνίας 25 Σεπτεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.154
text: |-
  «Έχω πληροφορηθεί ότι η Ευρωπαϊκή Επιτροπή διά μέσου του Επιτρόπου Περιβάλλοντος, Θαλάσσιας Πολιτικής και Αλιείας κ. Καρμένου Βέλα, έχει εκφράσει τις ανησυχίες της στην αναφορά που γίνεται στο στρατηγικό σχέδιο αντιμετώπισης της παράνομης παγίδευσης άγριων πουλιών για την επιλεκτική θήρευση αμπελοπουλιών (Sylvia atricapilla). Σύμφωνα με σχετικά δημοσιεύματα, ο επίτροπος της Ευρωπαϊκής Επιτροπής προειδοποιεί ότι είναι πρόωρο το Υπουργείο Εσωτερικών να δώσει το δικαίωμα για επιλεκτική θήρευση, χωρίς μάλιστα προηγουμένως να τεθεί σε λειτουργία το σχέδιο δράσης, ενώ προσθέτει ότι δίνεται η λανθασμένη εικόνα ότι τα μέτρα που προτείνονται δε θα φέρουν τα επιθυμητά αποτελέσματα. Ο κ. Καρμένου Βέλα φαίνεται ότι μέσω της επιστολής του ζητά από την κυπριακή κυβέρνηση να αφαιρέσει την επιλογή του εναλλακτικού σχεδιασμού και να ενισχύσει την εφαρμογή του σχεδίου δράσης.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων αν προτίθεται να ακολουθήσει τις οδηγίες της Ευρωπαϊκής Επιτροπής και να αφαιρέσει την επιλογή του εναλλακτικού σχεδιασμού από το στρατηγικό σχέδιο για την αντιμετώπιση της παράνομης παγίδευσης άγριων πουλιών. Παρακαλώ επίσης τον αρμόδιο υπουργό να αποστείλει στη Βουλή των Αντιπροσώπων αντίγραφο της επιστολής του Ευρωπαίου επιτρόπου προς τον Υπουργό Εσωτερικών και όλη τη σχετική αλληλογραφία.»
