_position_on_page: 177
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2015-10-09'
heading: Ερώτηση με αρ. 23.06.010.05.176, ημερομηνίας 9 Οκτωβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.176
text: |-
  «Έχω πληροφορηθεί ότι έχουν ολοκληρωθεί όλες οι τεχνικές εργασίες, ώστε ανά πάσα στιγμή το δίκτυο υψηλής τάσης των ελεύθερων περιοχών της Κυπριακής Δημοκρατίας να συνδεθεί με το δίκτυο υψηλής τάσης στις κατεχόμενες περιοχές. Μάλιστα, λέγεται ότι τα αντλιοστάσια του δικτύου διανομής νερού που φθάνει στην κατεχόμενη Κύπρο μέσω αγωγού από την Τουρκία έχουν υψηλές ανάγκες σε ηλεκτρισμό και πολύ σύντομα πρόκειται να χρειαστεί να λειτουργήσει αυτή η διασύνδεση των ηλεκτρικών δικτύων, για να συνδεθούν τα δίκτυα μεταξύ τους και να λειτουργήσουν τα αντλιοστάσια.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν ευσταθούν οι πληροφορίες και αν ετέθη το θέμα αποπληρωμής των χρεών της τουρκοκυπριακής κοινότητας ύψους πέραν των δύο δισεκατομμυρίων ευρώ, πριν παραχωρηθεί ξανά ηλεκτρικό ρεύμα από τις ελεύθερες περιοχές και την Αρχή Ηλεκτρισμού Κύπρου.»
