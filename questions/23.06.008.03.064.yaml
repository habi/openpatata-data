answers:
- http://www2.parliament.cy/parliamentgr/008_03/23_06_008_03_064.htm
by:
- Παπαδοπούλου Αντιγόνη
date: '2003-08-12'
heading: Ερώτηση με αρ. 23.06.008.03.064 που υποβλήθηκε από τη βουλευτή εκλογικής
  περιφέρειας Λευκωσίας κ. Αντιγόνη Παπαδοπούλου στις 12 Αυγούστου 2003.
identifier: 23.06.008.03.064
text: |-
  «Είναι ιδιαίτερα ενθαρρυντικό το γεγονός ότι η νέα κυβέρνηση έχει θέσει ως βασική προτεραιότητα τη δημιουργία κέντρων αποτοξίνωσης και απεξάρτησης ναρκομανών. Ήδη προγραμματίζεται η δημιουργία τριών νέων κέντρων, με στόχο την αποτελεσματική και ολοκληρωμένη αντιμετώπιση των εξαρτημένων ατόμων, και συγκεκριμένα κέντρου σωματικής αποτοξίνωσης, κέντρου ψυχολογικής απεξάρτησης και κοινωνικής επανένταξης, καθώς και θεραπευτικής κοινότητας για τους ανήλικους χρήστες.

  Με δεδομένο, όμως, ότι το πρόβλημα των ναρκωτικών ήδη υπάρχει, έχει εξαπλωθεί αρκετά και δυστυχώς υπάρχουν άτομα με πλήρη εξάρτηση από τη νικοτίνη, την ηρωίνη και τα ηρεμιστικά τα οποία δυσκολεύονται να ακολουθήσουν άμεσα προγράμματα για σωματική αποτοξίνωση, προτού εισαχθούν στην Αγία Σκέπη ή αλλού, παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα ακόλουθα:

  1. Πού μπορεί να αποταθεί μια οικογένεια που έχει ενήλικο μέλος της χρήστη ηρωίνης και παρουσιάζει προβλήματα συνεργασίας, ώστε να του εξασφαλίσει την κατάλληλη ψυχολογική προστασία και αποτελεσματική σωματική απεξάρτηση;

  2. Ποια προστασία παρέχεται σε ναρκομανή άτομα που είναι ευάλωτα και βορά των εμπόρων ναρκωτικών πριν και μετά τη διαδικασία σωματικής αποτοξίνωσης, όταν οι έμποροι ναρκωτικών καραδοκούν, ώστε να τα κρατούν αιχμάλωτα στα δίκτυά τους;

  3. Πώς αξιολογείται η αποτελεσματικότητα της υφιστάμενης υποδομής και των παρεχόμενων προγραμμάτων (ΘΕΜΕΑ, Τοξότης/Περσέας κ.λπ.) για στήριξη γονιών και συγγενών ναρκομανών;»
