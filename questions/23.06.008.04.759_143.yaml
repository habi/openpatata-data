_id: 23.06.008.04.759_143
_position_on_page: 143
_sources:
- http://www2.parliament.cy/parliamentgr/008_02/chronological/008_02_HD_3.htm
answers:
- http://www2.parliament.cy/parliamentgr/008_03b/23.06.008.04.759.htm
by:
- Περδίκης Γιώργος
date: '2005-03-23'
heading: Ερώτηση με αρ. 23.06.008.04.759, ημερομηνίας 23 Μαρτίου 2005, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.04.759
text: |-
  «Έχω πληροφορηθεί το δικαιολογημένο αίτημα της Οργάνωσης Παραπληγικών Κύπρου όπως, στα πλαίσια της εξαγγελθείσας πολιτικής του Κυπριακού Οργανισμού Τουρισμού για αναβάθμιση των ξενοδοχειακών μονάδων, ληφθεί υπόψη και η ανάγκη παροχής πλήρους προσβασιμότητας στα ξενοδοχεία στα άτομα με αναπηρίες. Σωστά θεωρεί η Οργάνωση Παραπληγικών Κύπρου ότι είναι απαραίτητη η ενημέρωση των ξενοδόχων και άλλων παραγόντων του τουριστικού τομέα για το μεγάλο οικονομικό όφελος που μπορεί να έχει η Κύπρος από την προσφορά προσβάσιμων ξενοδοχείων στα άτομα με αναπηρίες. Αξίζει να σημειωθεί ότι έχει υπολογιστεί πως πέραν των είκοσι εκατομμυρίων ατόμων με αναπηρίες διακινούνται κάθε χρόνο για τουρισμό στις ευρωπαϊκές χώρες.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων εάν υπάρχει πολιτική κινήτρων για ενθάρρυνση λήψης ουσιαστικών μέτρων από τις ξενοδοχειακές μονάδες, ώστε αυτές να καταστούν προσβάσιμες στα άτομα με αναπηρίες.»
