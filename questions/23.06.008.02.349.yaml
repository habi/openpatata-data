answers: []
by:
- Καράς Αντώνης
date: '2003-05-27'
heading: Ερώτηση με αρ. 23.06.008.02.349 που υποβλήθηκε από το βουλευτή εκλογικής
  περιφέρειας Αμμοχώστου κ. Αντώνη Καρά στις 27 Μαΐου 2003.
identifier: 23.06.008.02.349
text: |-
  «Έχω πληροφορηθεί ότι με την ένταξή μας στην Ευρωπαϊκή Ένωση θα πληγεί ανεπανόρθωτα το επάγγελμα του τελωνειακού πράκτορα ή εκτελωνιστή. Το εισόδημα αυτής της ομάδας των ελεύθερων επαγγελματιών αντλείται κατά κύριο λόγο από υπηρεσίες που έχουν άμεση σχέση με τα τελωνεία και τις τελωνειακές διαδικασίες.

  Για την αντιμετώπιση του οικονομικού και κοινωνικού προβλήματος που δημιουργήθηκε, η Ευρωπαϊκή Επιτροπή, μετά από ενέργειες της Ομοσπονδίας Εκτελωνιστών - CONFIAD, διέθεσε τριάντα εκατομμύρια ECU για την ενίσχυση των επηρεαζόμενων εκτελωνιστών μέσω προγραμμάτων κατάρτισης και δραστηριοποίησής τους σε άλλους τομείς. Παράλληλα, τα επηρεαζόμενα κράτη μέλη της ΕΕ εφάρμοσαν παρόμοιου τύπου προγράμματα και σε εθνικό επίπεδο.

  Σύμφωνα με την πληροφόρηση που είχα, με τα οικονομικά αποτελέσματα και τις στατιστικές εμπορίου για το έτος 2001 η ΕΕ καλύπτει το 52% του εισαγωγικού εμπορίου της Κύπρου. Με τη διεύρυνση της ΕΕ το ποσοστό αυτό αναμένεται να φτάσει το 60%. Παράλληλα, ένα άλλο 20% θα εισάγεται μέσω ευρωπαϊκών λιμανιών. Κατά συνέπεια, θα αποκτά κοινοτικό καθεστώς το πρώτο λιμάνι εισαγωγής και ακολούθως θα μεταφέρεται στην Κύπρο χωρίς τελωνειακές διατυπώσεις.

  Βάσει των πιο πάνω δεδομένων υπολογίζεται ότι, σύμφωνα με το ενιαίο εξωτερικό δασμολόγιο της ΕΕ, μόνο για το 20% των εισαγωγών της Κύπρου θα απαιτείται η κατάθεση τελωνειακής διασάφησης.

  Στο μητρώο τελωνείου της Κυπριακής Δημοκρατίας είναι εγγεγραμμένοι 500 αδειούχοι τελωνειακοί πράκτορες (φυσικά και νομικά πρόσωπα) και 600 βοηθοί τελωνειακοί πράκτορες. Αν υπολογίσουμε και τους υπαλλήλους που απασχολούν οι επιχειρήσεις αυτές, τότε μπορούμε να εκτιμήσουμε ότι από την 1η Μαΐου 2004 γύρω στις 500 εκτελωνιστικές επιχειρήσεις και 2000 εργαζόμενοι (οικογένειες) θα χάσουν το εισόδημά τους και όλα όσα επένδυσαν στις επιχειρήσεις τους.

  Παράλληλα, ενώ το επάγγελμα δε φαίνεται να έχει κανένα μέλλον μετά την πλήρη ένταξή μας στην ΕΕ, οι Κύπριοι εκτελωνιστές καλούνται να επενδύσουν κατά μέσο όρο γύρω στις £1,500 για αγορά νέου εξοπλισμού (ηλεκτρονικούς υπολογιστές και σύστημα λογισμικού) και την αναβάθμιση των υπηρεσιών που παρέχουν στα πλαίσια της εφαρμογής του συστήματος μηχανογράφησης του τελωνείου “ΘΗΣΕΑΣ”, που αναμένεται να τεθεί σε λειτουργία εντός του 2003.

  Υπό το φως αυτών των δεδομένων, παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα ακόλουθα:

  1. Υπάρχουν οποιαδήποτε σχέδια για εισαγωγή προγραμμάτων αποζημίωσης, ενίσχυσης, επιμόρφωσης και ανάπτυξης των επηρεαζόμενων εκτελωνιστών;

  2. Σε ό,τι αφορά την αγορά νέου εξοπλισμού (ηλεκτρονικών υπολογιστών και λογισμικού συστήματος) από τους εκτελωνιστές, υπάρχουν σχέδια για επιμόρφωση και παροχή οικονομικών διευκολύνσεων από το κράτος;

  3. Έγινε ή πρόκειται να γίνει μελέτη του όλου ζητήματος από το κράτος; Αν έγινε, ποια ήταν τα ευρήματα αυτής της έρευνας;

  4. Μελετήθηκε το ενδεχόμενο συνεργασίας με την Ευρωπαϊκή Ένωση και την CONFIAD για εισαγωγή συγκεκριμένων προγραμμάτων σε κοινοτικό επίπεδο για ενίσχυση των εκτελωνιστών των 10 υπό ένταξη χωρών;

  5. Αποσαφηνίστηκαν το τελωνειακό καθεστώς και οι διαδικασίες που θα τεθούν σε ισχύ με την πλήρη ένταξή μας στην ΕΕ;

  6. Διευκρινίστηκε ο ρόλος και το καθεστώς των εκτελωνιστών και αποθηκαρίων στα πλαίσια του ευρωπαϊκού κεκτημένου;

  7. Διευκρινίστηκε το δικαίωμα αντιπροσώπευσης στα τελωνεία στα πλαίσια του Τελωνειακού Κώδικα της κοινότητας; Αν ναι, ποιος θα είναι ο ρόλος των τελωνειακών πρακτόρων ως βασικών συνεργατών του κράτους στην είσπραξη δασμών και φόρων κατανάλωσης;

  8. Διευκρινίστηκαν ζητήματα που έχουν σχέση με την είσπραξη ΦΠΑ, τους φόρους κατανάλωσης και τις τελωνειακές αποθήκες;

  Ενημερώθηκαν οι Κύπριοι εκτελωνιστές σχετικά με το πώς επηρεάζεται το επαγγελματικό τους καθεστώς και ειδικότερα για τα ζητήματα που εγείρονται πιο πάνω λόγω της ένταξης της Κύπρου στην ΕΕ; Αν ναι, πότε και με ποιο τρόπο έγινε αυτή η ενημέρωση;»a
