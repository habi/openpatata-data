_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_531.htm
by:
- Περδίκης Γιώργος
date: '2015-04-16'
heading: Ερώτηση με αρ. 23.06.010.04.531, ημερομηνίας 16 Απριλίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.531
text: |-
  «Έχω πληροφορηθεί ότι στα κατεχόμενα δε λαμβάνονται μέτρα για τη διαχείριση και την επεξεργασία των ζωικών αποβλήτων και των νεκρών ζώων, με αποτέλεσμα να τίθεται σε κίνδυνο η δημόσια υγεία, η υγεία των ζώων και το περιβάλλον στις ελεύθερες περιοχές. Λόγω της απουσίας εργοστασίου επεξεργασίας και διαχείρισης των ζωικών αποβλήτων στα κατεχόμενα, αυτά απορρίπτονται σε ποταμούς, χωματερές και αλλού. Το πρόβλημα φαίνεται να διογκώθηκε, όταν λειτούργησε ο νέος σταθμός λυμάτων στη Μια Μηλιά και απαγορεύτηκε να απορρίπτονται υλικά που κατέληγαν στον παλιό σταθμό επεξεργασίας λυμάτων, όπως είναι τα ζωικά απόβλητα. Πλέον τα ζωικά απόβλητα απορρίπτονται στο χώρο του παλιού σταθμού επεξεργασίας λυμάτων λίγο έξω από το Καϊμακλί, με αποτέλεσμα να είναι εκτεθειμένα στη φύση. Τα απόβλητα αυτά θεωρούνται επικίνδυνα για τον άνθρωπο, τα υπόγεια ύδατα και τα ζώα. Επιπρόσθετα, όπως έχουμε πληροφορηθεί, στα κατεχόμενα υπάρχουν αυτή την περίοδο μολυσμένα ζώα με οζώδη δερματίτιδα των βοοειδών (LSD). Το πρόβλημα αναμένεται να γίνει εντονότερο με την άνοδο των θερμοκρασιών.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχουν ληφθεί οποιαδήποτε μέτρα, προκειμένου να διασφαλιστεί ότι δε θα υπάρξει κίνδυνος μόλυνσης βοοειδών στις ελεύθερες περιοχές. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων αν στα πλαίσια του Κανονισμού της Πράσινης Γραμμής εξετάζεται το ενδεχόμενο παραλαβής των ζωικών αποβλήτων και των νεκρών ζώων από ειδικές μονάδες επεξεργασίας ζωικών αποβλήτων που υπάρχουν στις ελεύθερες περιοχές.»
