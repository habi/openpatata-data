_id: 23.06.009.05.02.083_83
_position_on_page: 83
_sources:
- http://www2.parliament.cy/parliamentgr/008_02/chronological/008_02_TES.htm
answers:
- http://www2.parliament.cy/parliamentgr/008_3e/23_06_009_05_02_083.htm
by:
- Περδίκης Γιώργος
date: '2011-07-15'
heading: Ερώτηση με αρ. 23.06.009.05.02.083, ημερομηνίας 15 Ιουλίου 2011, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.02.083
text: |-
  «Έχω πληροφορηθεί ότι το Ανώτατο Δικαστήριο δικαίωσε τον έπαρχο Πάφου, ο οποίος αρνήθηκε να συμμορφωθεί με εγκύκλιο του γενικού διευθυντή του Υπουργείου Εσωτερικών για μείωση τελών που επέβαλλε κατά περίπου €1 εκατομ. Με βάση την εγκύκλιο, η οποία εξυπηρετούσε επιχειρηματίες εις βάρος του δημόσιου συμφέροντος, οι έπαρχοι καλούνται να μη λαμβάνουν υπόψη στην επιβολή τελών άδειας οικοδομής την αξία των ανεμογεννητριών και των κινητών μερών τους, αλλά ουσιαστικά να λαμβάνουν μόνο υπόψη τις τσιμεντένιες βάσεις επί των οποίων θα τοποθετούνται οι ανεμογεννήτριες. Ο έπαρχος Πάφου επέμεινε στην επιβολή τέλους περίπου €1,4 εκατομ. και η εταιρεία που λειτούργησε το πάρκο στη Σουσκιού κατέβαλε μεν τα τέλη, αλλά προσέφυγε ενώπιον της δικαιοσύνης.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων τι θα απογίνουν οι άλλες αιτήσεις που αφορούν τη λειτουργία αιολικών πάρκων, αφού με βάση την απόφαση του Ανώτατου Δικαστηρίου το δημόσιο μπορεί να εισπράττει εκατοντάδες χιλιάδες ευρώ από τους ιδιοκτήτες αιολικών πάρκων υπό μορφή τελών άδειας οικοδομής.»
