_id: 23.06.010.01.1073_716
_position_on_page: 716
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.1073.htm
by:
- mp_id: perdikis-giorgos
date: '2012-07-13'
heading: Ερώτηση με αρ. 23.06.010.01.1073, ημερομηνίας 13 Ιουλίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.01.1073
text: |-
  « Μετά το σάλο που προκλήθηκε από τη διαφήμιση ξενοδοχειακών μονάδων που βρίσκονται στις κατεχόμενες περιοχές στην ιστοσελίδα της αεροπορικής εταιρείας “Aegean”, η εταιρεία ανάρτησε στην ιστοσελίδα της σχετική ανακοίνωση. Σύμφωνα με την ανακοίνωση, μεταξύ των 481 ξενοδοχείων της Κύπρου που εμφανίζονται στη μηχανή αναζήτησης “Booking.com”, την οποία χρησιμοποιεί και η Aegean, υπάρχουν τρία ξενοδοχεία που βρίσκονται στο κατεχόμενο τμήμα της Κύπρου. Η Aegean στην ανακοίνωσή της διευκρίνισε ότι ούτε η εταιρεία αλλά ούτε και οι άλλοι χρήστες καθορίζουν το περιεχόμενο της Booking.com. H Aegean, σύμφωνα με την ανακοίνωσή της, για να αντιμετωπίσει το πρόβλημα που επισημάνθηκε σε επιστολή προς όλες τις αεροπορικές εταιρείες που χρησιμοποιούν τα αεροδρόμια της Hermes Airports, είχε αναλάβει πρωτοβουλία να αναπτύξει με τη Booking.com μία διαφοροποιημένη τεχνικά λύση, ώστε να μην εμφανίζονται πλέον στη σελίδα της ξενοδοχεία που βρίσκονται στις κατεχόμενες περιοχές. Αναφέρει επίσης ότι τα τρία ξενοδοχεία που εμφανίζονταν στην ιστοσελίδα της είναι και στην “επιτρεπόμενη” λίστα του Υπουργείου Εξωτερικών της Κύπρου που της δόθηκε.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν όντως το Υπουργείο Εξωτερικών της Κύπρου έδωσε “επιτρεπόμενη” λίστα των ξενοδοχειακών μονάδων της Κύπρου στην αεροπορική εταιρεία “Aegean”, στην οποία συμπεριλαμβάνονται ξενοδοχεία που βρίσκονται στις κατεχόμενες περιοχές, υπονοώντας έτσι ότι αυτά τα ξενοδοχεία τυγχάνουν αποδοχής από την Κυπριακή Δημοκρατία.»
