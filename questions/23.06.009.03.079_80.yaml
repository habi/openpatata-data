_id: 23.06.009.03.079_80
_position_on_page: 80
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_079.htm
by:
- mp_id: aristotelous-aristos
date: '2008-09-30'
heading: Ερώτηση με αρ. 23.06.009.03.079, ημερομηνίας 30 Σεπτεμβρίου 2008, του βουλευτή
  εκλογικής περιφέρειας Λεμεσού κ. Άριστου Αριστοτέλους
identifier: 23.06.009.03.079
text: |-
  «Στη διάρκεια των επαφών μας με πολίτες, μας γνωστοποιήθηκε το πρόβλημα που αντιμετωπίζουν με τον Οργανισμό Αναπτύξεως Γης και με τον Κλάδο Διαχείρισης Τουρκοκυπριακών Περιουσιών. Το πρόβλημα έγκειται στο ότι αρκετοί από τους αιτητές λαμβάνουν απαντητική επιστολή ότι είναι δικαιούχοι, πράγμα που τους δημιουργεί προσδοκίες ότι πολύ σύντομα θα αποκτήσουν οικόπεδο ή στέγη. Δυστυχώς όμως, τα πράγματα δεν είναι έτσι. Σε αρκετές περιπτώσεις πληροφορούμαστε ότι περνούν πέντε και πλέον χρόνια χωρίς να υλοποιηθεί το αίτημά τους. Το γεγονός αυτό, όπως είναι φυσικό, όχι μόνο κρατά σε συνεχή αναμονή και ανυπομονησία τους επηρεαζομένους, αλλά και ανατρέπει τον προγραμματισμό είτε στη ζωή τους είτε στον προϋπολογισμό τους.

  Υπό το πρίσμα των δεδομένων αυτών, παρακαλούμε τον αρμόδιο υπουργό να πληροφορήσει τη Βουλή των Αντιπροσώπων για τα εξής:

  1. Σε ποιο στάδιο βρίσκεται το θέμα αυτό στους αντίστοιχους οργανισμούς σε ό,τι αφορά την προσφορά και τη ζήτηση οικοπέδων ή στέγης αριθμητικά;

  2. Ποιος είναι ο προγραμματισμός τους για την επόμενη δεκαετία;

  3. Πόσες αιτήσεις υπάρχουν κατά χρονολογία και επαρχία, καθώς και πότε και πόσες αιτήσεις ετησίως αναμένεται να ικανοποιηθούν;

  4. Τι προτίθεται να κάνουν, για να ενημερώνουν τους δικαιούχους για τα ανωτέρω, ώστε αυτοί να γνωρίζουν πότε και αν τελικά θα ικανοποιηθεί το αίτημά τους και να μην υπόκεινται σε αυτή την απάνθρωπη διαδικασία της άγονης αναμονής;»
