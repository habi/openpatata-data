_id: 23.06.010.04.471_122
_position_on_page: 122
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_471.htm
by:
- mp_id: perdikis-giorgos
date: '2015-03-09'
heading: Ερώτηση με αρ. 23.06.010.04.471, ημερομηνίας 9 Μαρτίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.471
text: |-
  «Έχω ενημερωθεί ότι το Υπουργείο Γεωργίας, Αγροτικής Ανάπτυξης και Περιβάλλοντος μέσω του Τμήματος Αναπτύξεως Υδάτων αγόρασε υπηρεσίες από κοινοπραξία, στην οποία συμμετείχε και η PricewaterhouseCoopers, για εκπόνηση οικονομοτεχνικής μελέτης για πιθανή ενοποίηση των υπηρεσιών που παρέχουν τα συμβούλια αποχετεύσεως και τα συμβούλια υδατοπρομήθειας (αρ. προσφοράς 19/2005). Συγκεκριμένα, η μελέτη εξέταζε την ενοποίηση των συμβουλίων ύδρευσης και αποχέτευσης στις πόλεις της Λευκωσίας, της Λεμεσού και της Λάρνακας. Η μελέτη παραδόθηκε το Μάρτιο του 2007 στον τότε υπουργό Γεωργίας, Φυσικών Πόρων και Περιβάλλοντος ως προμελέτη, αναμένοντας την έγκρισή του για συνέχιση των εργασιών και εκπόνηση της μελέτης κόστους-κέρδους.

  Παρακαλώ όπως ο αρμόδιος υπουργός ενημερώσει τη Βουλή των Αντιπροσώπων γιατί δεν ολοκληρώθηκε ποτέ η συγκεκριμένη μελέτη, καθώς και αν υπάρχει πρόθεση να δοθούν οδηγίες για συνέχισή της, δεδομένων των υπό μελέτη μεταρρυθμίσεων στη δημόσια και ευρύτερη δημόσια υπηρεσία, ίσως με διεύρυνσή της, ώστε να περιλαμβάνει και τα αντίστοιχα συμβούλια της Πάφου και της Αμμοχώστου. Παρακαλώ επίσης όπως η συγκεκριμένη μελέτη κοινοποιηθεί στη Βουλή των Αντιπροσώπων.»
