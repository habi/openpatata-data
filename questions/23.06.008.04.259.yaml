answers:
- http://www2.parliament.cy/parliamentgr/008_03b/23_06_008_04_259.htm
by:
- Καράς Αντώνης
date: '2004-10-13'
heading: Ερώτηση με αρ. 23.06.008.04.259, ημερομηνίας 13 Οκτωβρίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.04.259
text: |-
  «Αναφορικά με την κατασκευή του αποχετευτικού συστήματος του δήμου Δερύνειας, σε συνεδρία, ημερομηνίας 4 Απριλίου 2004, μεταξύ του Υπουργού Εσωτερικών κ. Ανδρέα Χρίστου και του δημάρχου Δερύνειας, αποφασίστηκε όπως το Τμήμα Δημοσίων Έργων, σε συνεργασία με τα Τμήματα Αναπτύξεως Υδάτων και Πολεοδομίας και Οικήσεως, προχωρήσει στην ετοιμασία των κατασκευαστικών σχεδίων μέσα στους επόμενους 3-4 μήνες. Σύμφωνα με δημοσίευμα, ημερομηνίας 18 Σεπτεμβρίου 2004, ο Υπουργός Γεωργίας, Φυσικών Πόρων και Περιβάλλοντος ανέφερε ότι τα σχέδια του αποχετευτικού συστήματος Δερύνειας είναι έτοιμα και δόθηκαν από το Τμήμα Αναπτύξεως Υδάτων στο Τμήμα Δημοσίων Έργων για συμπερίληψη του μέρους αυτού του αποχετευτικού συστήματος στα σχέδια των δρόμων του δήμου.

  Όσον αφορά τη χρηματοδότηση του όλου έργου, αποφασίστηκε όπως το θέμα του ποσοστού επιχορήγησης του έργου από το κράτος μελετηθεί σε ανώτερο επίπεδο σε μεταγενέστερο στάδιο, έχοντας υπόψη την αδυναμία του δήμου να αναλάβει την όλη δαπάνη. Αξίζει να σημειωθεί ότι η δαπάνη του όλου έργου αναμένεται να ανέλθει γύρω στα £6 εκατομμύρια.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα ακόλουθα:

  1. Κατά πόσο έχει ολοκληρωθεί η ετοιμασία των κατασκευαστικών σχεδίων ή, εάν δεν έχει ολοκληρωθεί, σε ποιο στάδιο ευρίσκεται η όλη διαδικασία και πότε υπολογίζεται η ολοκλήρωση των εν λόγω σχεδίων.

  2. Κατά πόσο το κράτος προτίθεται να αναλάβει εξ ολοκλήρου τη χρηματοδότηση του έργου ή, εάν δεν προτίθεται να πράξει κάτι τέτοιο, κατά πόσο αποφάσισε το ποσοστό επιχορήγησης του όλου έργου.

  3. Σε ποιο στάδιο ευρίσκονται οι σχεδιασμοί/έργα για την κατασκευή του εν λόγω αποχετευτικού συστήματος και πότε υπολογίζεται η ολοκλήρωση του όλου έργου.»
