answers:
- http://www2.parliament.cy/parliamentgr/008_3g/23_06_010_03_563.htm
by:
- Περδίκης Γιώργος
date: '2014-03-21'
heading: Ερώτηση με αρ. 23.06.010.03.563, ημερομηνίας 21ης Μαρτίου 2014, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.563
text: |-
  «Έχω πληροφορηθεί ότι η Κυπριακή Συνομοσπονδία Οργανώσεων Αναπήρων (ΚΥΣΟΑ) έχει υποβάλει εισηγήσεις στο Υπουργείο Εργασίας και Κοινωνικών Ασφαλίσεων που αφορούν την ενίσχυση του ειδικού Ταμείου Λαχείου Πρόνοιας. Σύμφωνα με επιστολή, ημερομηνίας 12 Μαρτίου 2014, που έχει αποσταλεί στο γενικό διευθυντή του Υπουργείου Εργασίας και Κοινωνικών Ασφαλίσεων και μου έχει κοινοποιηθεί, η ΚΥΣΟΑ θεωρεί ότι το ειδικό Ταμείο Λαχείου Πρόνοιας είναι μία από τις σημαντικότερες κατακτήσεις του κινήματος των ατόμων με αναπηρίες, που συμβάλλει στην κοινωνικοοικονομική ενσωμάτωση των ατόμων με αναπηρίες και στην αναβάθμιση της ποιότητας της ζωής τους. Όπως πληροφορήθηκα από την εν λόγω επιστολή, το Τμήμα Κοινωνικής Ενσωμάτωσης Ατόμων με Αναπηρίες θα υποβάλει τροποποιητικό νομοσχέδιο και σχέδιο κανονισμών για κατάργηση του περί Λαχείου Πρόνοιας Νόμου και των σχετικών περί Λαχείου Πρόνοιας Κανονισμών. Παράλληλα, ενημερώθηκα ότι για το έτος 2014 το Υπουργείο Εργασίας και Κοινωνικών Ασφαλίσεων δεν έχει καταρτίσει προϋπολογισμό για το ειδικό Ταμείο Λαχείου Πρόνοιας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο ισχύει η πληροφόρηση που είχα από την ΚΥΣΟΑ, ότι δηλαδή το Υπουργείο Εργασίας και Κοινωνικών Ασφαλίσεων προτίθεται να προωθήσει τροποποιητικό νομοσχέδιο και κανονισμούς για κατάργηση του περί Λαχείου Πρόνοιας Νόμου και των σχετικών κανονισμών. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων κατά πόσο προτίθεται να προχωρήσει σε κατάρτιση του προϋπολογισμού του εν λόγω ταμείου και κατάθεσή του στη Βουλή των Αντιπροσώπων.»
