_position_on_page: 508
_sources:
- http://www2.parliament.cy/parliamentgr/008_02/chronological/008_02_TB.htm
answers:
- http://www2.parliament.cy/parliamentgr/008_03c/23_06_009_02_504.htm
by:
- Περδίκης Γιώργος
date: '2008-06-04'
heading: Ερώτηση με αρ. 23.06.009.02.504, ημερομηνίας 4 Ιουνίου 2008, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.02.504
text: |-
  «Έχω πληροφορηθεί ότι, σύμφωνα με ειδικούς επιστήμονες, από τα σοβαρότερα προβλήματα που αντιμετωπίζει η πόλη και η επαρχία της Πάφου είναι η έλλειψη ενός ολοκληρωμένου σχεδιασμού για συντονισμό όλων των μελετών που αφορούν ολόκληρη την επαρχία, καθώς και η έλλειψη όλων των απαραίτητων στοιχείων, έτσι ώστε να μπορούν οι μελετητές να εκπονούν τις μελέτες που αφορούν έργα υποδομών πιο αποτελεσματικά. Οι ειδικοί επιστήμονες επισημαίνουν ότι θεωρούν αδιανόητο να εκπονείται ένα έργο υποδομής που μπορεί να εμπίπτει σε δύο διαφορετικούς δήμους της Πάφου και ο κάθε δήμος να χρησιμοποιεί διαφορετικά δεδομένα και να ενεργεί αυτόνομα.

  Η δημιουργία τράπεζας πληροφόρησης και η χρήση συστήματος γεωγραφικών πληροφοριών (GIS) για συνεχή ενημέρωση των μελετητών με όλα τα απαραίτητα στοιχεία, συμπεριλαμβανομένων και των υδρογεωλογικών στοιχείων, αποτελούν επιτακτική ανάγκη και πρέπει να απασχολήσουν τα αρμόδια κρατικά τμήματα, πολύ περισσότερο λόγω της σημερινής υδατικής κατάστασης. Το θέμα έπρεπε να τεθεί ως προτεραιότητα μετά το θανατηφόρο επεισόδιο των πλημμυρών στην Κισσόνεργα το 2006.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων αν υπάρχουν σχέδια για δημιουργία τράπεζας πληροφόρησης και πότε προβλέπεται να εκπονηθεί νέα υδρογεωλογική μελέτη και να καταρτιστούν νέοι υδρογεωλογικοί χάρτες στην επαρχία Πάφου.»
