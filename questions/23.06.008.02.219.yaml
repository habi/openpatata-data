answers:
- http://www2.parliament.cy/parliamentgr/008_03/23_06_008_02_219.htm
by:
- Κληρίδης Χρίστος
date: '2003-02-12'
heading: Ερώτηση με αρ. 23.06.008.02.219 που υποβλήθηκε από το βουλευτή εκλογικής
  περιφέρειας Λευκωσίας κ. Χρίστο Κληρίδη στις 12 Φεβρουαρίου 2003
identifier: 23.06.008.02.219
text: |-
  «Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα μέτρα που λαμβάνει για τα πιο κάτω θέματα:

  1. Το πρώτο αφορά την υπεράσπιση της ταυτότητας των θυμάτων εγκλημάτων και τη μεταχείρισή τους από τα μέσα μαζικής ενημέρωσης. Συγκεκριμένα, έχω υπόψη μου την υπόθεση βιασμού εικοσιδυάχρονης Αγγλίδας τουρίστριας στη Σωτήρα Αμμοχώστου το Σεπτέμβριο του 2002. Διάφορα τηλεοπτικά κανάλια πρόβαλλαν συνεχώς στις ειδήσεις σκηνές από τη μεταφορά του θύματος με ασθενοφόρο στο νοσοκομείο. Παρ’ όλο που το πρόσωπό της δε φαινόταν καλά, στους τηλεθεατές ήταν έκδηλη η αναστάτωση που της προκαλούσε η παρουσία των πολλών δημοσιογράφων και τηλεοπτικών / ραδιοφωνικών συνεργείων που σχολίαζαν / βιντεογραφούσαν την άφιξή της στο νοσοκομείο.

  2. Το δεύτερο θέμα αφορά την παρουσία των μέσων μαζικής ενημέρωσης στη σκηνή δυστυχημάτων (τροχαίων / εργατικών) πριν από την άφιξη του ασθενοφόρου. Είναι πολλές οι φορές που βλέπουμε στις τηλεοράσεις μας μέλη του αστυνομικού σώματος να μην παρεμποδίζουν τους δημοσιογράφους από του να εισέρχονται στη σκηνή του εγκλήματος/δυστυχήματος και να βγάζουν φωτογραφίες.

  3. Το τρίτο θέμα αφορά την είσοδο των μέσων μαζικής ενημέρωσης σε κλινικές / νοσοκομεία και τη βιντεογράφηση / φωτογράφιση ατόμων τα οποία μόλις έχουν πληροφορηθεί το θάνατο αγαπημένων τους προσώπων.

  Αυτά τα γεγονότα πλήττουν σοβαρά το έργο των ανακριτών, αφού εμποδίζουν την περισυλλογή πολύτιμων τεκμηρίων, όπως επίσης και την αξιοπρέπεια του / των θύματος / θυμάτων.

  Και στις τρεις περιπτώσεις γνώμη μου είναι ότι παραβιάζεται το δικαίωμα της ιδιωτικής και οικογενειακής ζωής τόσο των θυμάτων όσο και των οικογενειών τους, σύμφωνα με το άρθρο 15 του Συντάγματος της Κυπριακής Δημοκρατίας 1960, όπως επίσης και το άρθρο 10 της Ευρωπαϊκής Σύμβασης Ανθρωπίνων Δικαιωμάτων του 1950, που η Κυπριακή Δημοκρατία έχει κυρώσει.

  Θα πρέπει να θεσπιστεί νόμος ο οποίος να απαγορεύει την παρουσία των μέσων μαζικής ενημέρωσης στη σκηνή εγκλήματος / δυστυχήματος, σε νοσοκομεία / κλινικές / οικίες κ.τ.λ., όταν η παρουσία τους αυτή εμποδίζει το έργο της αστυνομίας και των ανακριτικών αρχών ή όταν η παρουσία αυτή παραβιάζει τις πρόνοιες των πιο πάνω νόμων.»
