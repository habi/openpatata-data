answers:
- http://www2.parliament.cy/parliamentgr/008_3g/23_06_010_04_580.htm
identifier: 23.06.010.04.580
question:
  by:
  - Περδίκης Γιώργος
  date: '2015-05-20'
  text: |-
    «Σύμφωνα με το άρθρο 22 του περί Τροφίμων (Έλεγχος και Πώληση) Νόμου, σε κάθε κατάστημα τα διατιθέμενα προς πώληση γενετικά τροποποιημένα τρόφιμα ή τα διατιθέμενα προς πώληση τρόφιμα που περιέχουν γενετικά τροποποιημένα συστατικά τοποθετούνται σε ειδικά διαρρυθμισμένα και ξεχωριστά ράφια από τα υπόλοιπα τρόφιμα. Στα ράφια πάνω στα οποία τοποθετούνται τα γενετικά τροποποιημένα τρόφιμα ή τα τρόφιμα τα οποία περιέχουν γενετικά τροποποιημένα συστατικά τοποθετείται σε περίοπτη θέση πινακίδα στην οποία αναγράφεται ευδιάκριτα και ευκρινώς, στην ελληνική, τουρκική και αγγλική γλώσσα, η φράση “Γενετικά τροποποιημένα τρόφιμα/Τρόφιμα που περιέχουν γενετικά τροποποιημένα συστατικά”. Η συγκεκριμένη τροποποίηση του νόμου τέθηκε σε ισχύ την 21η Ιουλίου 2011, τρεις μήνες δηλαδή μετά από τη δημοσίευση του στην Επίσημη Εφημερίδα, όπως ορίζει το εδάφιο (3) του άρθρου (22).

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν γίνονται οι απαραίτητοι έλεγχοι, για να διασφαλιστεί ότι όλα τα καταστήματα στα οποία διατίθενται προς πώληση διάφορες κατηγορίες εμπορευμάτων τα διατιθέμενα προς πώληση γενετικά τροποποιημένα τρόφιμα ή τα διατιθέμενα προς πώληση τρόφιμα που περιέχουν γενετικά τροποποιημένα συστατικά τοποθετούνται σε ειδικά διαρρυθμισμένα και ξεχωριστά ράφια από τα υπόλοιπα τρόφιμα. Παρακαλώ τον αρμόδιο υπουργό να πληροφορήσει τη Βουλή αν υπάρχουν υπεραγορές που έχουν δημιουργήσει τέτοια ειδικά ράφια και ποιες είναι αυτές. Παρακαλώ επίσης τον αρμόδιο υπουργό να πληροφορήσει τη Βουλή αν υπήρξαν καταγγελίες για καταστηματάρχες οι οποίοι δεν εφαρμόζουν το συγκεκριμένο άρθρο του νόμου ή αν έχουν βρεθεί προϊόντα με ένδειξη ότι περιέχουν γενετικά τροποποιημένους οργανισμούς σε άλλους χώρους της υπεραγοράς εκτός των ειδικών ραφιών ή αν έχουν βρεθεί προϊόντα που περιέχουν γενετικά τροποποιημένους οργανισμούς και δεν έφεραν σήμανση. Τέλος, παρακαλώ τον αρμόδιο υπουργό να ενημερώσει τη Βουλή των Αντιπροσώπων αν έχουν επιβληθεί ποινές για παραβίαση της κείμενης νομοθεσίας τόσο σε σχέση με τη μη ξεχωριστή ραφοποίηση όσο και για την ελλιπή σήμανση των προϊόντων αυτών.»
  title: Ερώτηση με αρ. 23.06.010.04.580, ημερομηνίας 20 Μαΐου 2015, του βουλευτή
    εκλογικής περιφέρειας Λευκωσίας κ. Γιώργου Περδίκη
