answers:
- http://www2.parliament.cy/parliamentgr/008_03/23_06_008_02_403.htm
identifier: 23.06.008.02.403
question:
  by:
  - Μαύρου Ελένη
  date: '2003-06-19'
  text: |-
    «Σύμφωνα με την έκθεση δραστηριοτήτων 2000-2002 της Συμβουλευτικής Επιτροπής Πρόληψης και Καταπολέμησης της Βίας στην Οικογένεια, η οποία συστάθηκε το 1996 βάσει του περί Βίας στην Οικογένεια Νόμου [Ν. 47(Ι) 94, άρθρο 16 και Ν. 119(Ι) 2000, άρθρο 7(1)], οι κρατικές υπηρεσίες αδυνατούν να αντεπεξέλθουν στο μεγάλο αριθμό περιστατικών βίας.

    Όσον αφορά τις Υπηρεσίες Ψυχικής Υγείας, δεν έχουν προβεί στο διορισμό επαρκούς αριθμού καταρτισμένων λειτουργών (παιδοψυχίατροι, ψυχολόγοι, παιδοψυχολόγοι, κλινικοί ψυχολόγοι κ.ά.), που θα ασχολούνται με περιστατικά βίας. Πέραν τούτου, δεν έχουν δημιουργηθεί ακόμη επαρκή θεραπευτικά προγράμματα παγκύπρια για θύματα και θύτες.

    Οι επιπτώσεις της βίας, ιδιαίτερα σε ευάλωτες ομάδες του πληθυσμού, όπως είναι οι γυναίκες και τα παιδιά, είναι σε όλους γνωστές. Τα δικαιώματα των θυμάτων βίας δεν πρέπει να καταπατούνται από το κράτος ή τις υπηρεσίες (θεσμική κακοποίηση). Η αναβάθμιση των υπηρεσιών είναι απαραίτητη και η βία στην οικογένεια πρέπει να αντιμετωπιστεί σφαιρικά ως κοινωνικό φαινόμενο από το οποίο πηγάζουν και άλλα κοινωνικά προβλήματα και ως θέμα δημόσιας υγείας (ορισμός της Παγκόσμιας Οργάνωσης Υγείας του 1999).

    Καλείται το αρμόδιο υπουργείο να ενημερώσει τη Βουλή των Αντιπροσώπων για τα μέτρα που λαμβάνονται ή θα ληφθούν για αναβάθμιση των υφιστάμενων υπηρεσιών και για απασχόληση ικανοποιητικού αριθμού λειτουργών καταρτισμένων σε περιστατικά βίας.»
  title: Ερώτηση με αρ. 23.06.008.02.403 που υποβλήθηκε από τη βουλευτή εκλογικής
    περιφέρειας Λευκωσίας κ. Ελένη Μαύρου στις 19 Ιουνίου 2003.
