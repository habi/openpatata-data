_id: 23.06.008.04.834_219
_position_on_page: 219
_sources:
- http://www2.parliament.cy/parliamentgr/008_02/chronological/008_02_HD_3.htm
answers:
- http://www2.parliament.cy/parliamentgr/008_03b/23_06_008_04_834.htm
by:
- Περδίκης Γιώργος
date: '2005-05-19'
heading: Ερώτηση με αρ. 23.06.008.04.834, ημερομηνίας 19 Μαΐου 2005, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.04.834
text: |-
  «Έχω πληροφορηθεί ότι βρίσκεται σε εξέλιξη το δεύτερο μέρος της διαδικασίας αναφορικά με την κατακύρωση της προσφοράς με τίτλο “Προσφορά για την προμήθεια, εγκατάσταση και εφαρμογή ολοκληρωμένης λύσης για πληροφοριακό σύστημα υγείας για το Υπουργείο Υγείας της Κυπριακής Δημοκρατίας”. Στη διαδικασία προεπιλογής (πρώτο μέρος) για την πιο πάνω αναφερόμενη προσφορά, που έγινε με τον αγγλικό τίτλο “Expression of interest (EOI) for the supply, installation and commissioning of a turn-key solution for an integrated health care information system for the Ministry of Health of the government of the Republic of Cyprus”, δόθηκε η εντύπωση ότι η προεπιλογή θα περιλάμβανε και το λογισμικό και τον εξοπλισμό. Εντούτοις, οι όροι της προσφοράς, τα κριτήρια και επομένως και η αξιολόγηση έγιναν για το λογισμικό τμήμα μόνο.

  Αντίθετα, και παρά το γεγονός ότι η προεπιλογή έγινε για το λογισμικό μόνο, έχω πληροφορηθεί ότι στο δεύτερο μέρος ζητήθηκαν τελικά προσφορές και για λογισμικό και για εξοπλισμό από τους τρεις επιλεχθέντες προσφοροδότες (από σύνολο είκοσι πέντε, μεταξύ αυτών και πολύ μεγάλες εταιρείες του εξωτερικού) που πέρασαν την προεπιλογή και έφτασαν στο τελικό στάδιο του διαγωνισμού.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων ποιοι ήταν οι σοβαροί λόγοι για τους οποίους έγινε η αλλαγή των κριτηρίων στο μέσο της διαδικασίας, θέτοντας έτσι σε κίνδυνο ένα έργο μεγάλης σημασίας και πολλών εκατομμυρίων (ακύρωση/καθυστέρηση), καθώς και να καταθέσει αντίγραφο των όρων εντολής/οδηγιών/περιορισμών που δόθηκαν στην ομάδα που εργάστηκε για την ετοιμασία των προδιαγραφών του εξοπλισμού και στοιχεία ενδεικτικά του κόστους.»
