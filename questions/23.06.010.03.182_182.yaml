_position_on_page: 182
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_182.htm
by:
- Περδίκης Γιώργος
date: '2013-10-04'
heading: Ερώτηση με αρ. 23.06.010.03.182, ημερομηνίας 4 Οκτωβρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.182
text: |-
  «Έχω πληροφορηθεί ότι, στα πλαίσια της προγραμματικής περιόδου 2007-2013, το ευρωπαϊκό Επιχειρησιακό Πρόγραμμα Αλιείας περιελάμβανε τη χορηγία συγχρηματοδοτούμενων έργων αξίας €39 εκατομ. για την Κύπρο. Από τα €39 εκατομ. μόνο €1,8 εκατομ. (ή ποσοστό 4,5%) διατέθηκαν για έργα προστασίας και ανάπτυξης της ιχθυοπανίδας και του θαλάσσιου φυσικού περιβάλλοντος. Τη μερίδα του λέοντος έλαβαν έργα στα αλιευτικά καταφύγια και χορηγίες σε επιχειρήσεις που ασχολούνται με την ιχθυοπαραγωγή (ιχθυοτροφεία). Τώρα ετοιμάζεται το επόμενο σχέδιο της Ευρωπαϊκής Ένωσης με τίτλο «Επιχειρησιακό Πρόγραμμα Θάλασσας και Αλιείας». Οι σχετικοί κανονισμοί αναμένεται να ψηφιστούν τον προσεχή Δεκέμβριο. Αναμένεται ότι τη νέα προγραμματική περίοδο 2014-2020 θα αναλογούν στην Κύπρο €25 εκατομ. από τα ευρωπαϊκά ταμεία με άγνωστη ακόμη τη συμβολή των κυπριακών εθνικών πόρων. Σύμφωνα όμως με τις πληροφορίες μου, και πάλι η μερίδα του λέοντος προτείνεται από το Υπουργείο Γεωργίας, Φυσικών Πόρων και Περιβάλλοντος να δαπανηθεί σε πρόγραμμα χορηγιών στις επιχειρήσεις ιχθυοτροφείων (€16 εκατομ.).

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχει καθορισμένο ποσοστό και ποιο είναι αυτό για τα έργα προστασίας και ανάπτυξης της ιχθυοπανίδας και του θαλάσσιου περιβάλλοντος, όπως π.χ. θαλάσσια πάρκα, τεχνητοί ύφαλοι κ.λπ. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων ποια είναι τα έργα του τομέα της προστασίας του θαλάσσιου περιβάλλοντος και της ιχθυοπανίδας που περιλαμβάνονται στο σχέδιο που ετοιμάζει η κυβέρνηση.»
