_position_on_page: 18
_sources:
- http://www2.parliament.cy/parliamentgr/008_02/chronological/008_02_TA.htm
answers:
- http://www2.parliament.cy/parliamentgr/008_03c/23_06_009_01_018.htm
by:
- Περδίκης Γιώργος
date: '2006-08-30'
heading: Ερώτηση με αρ. 23.06.009.01.018, ημερομηνίας 30 Αυγούστου 2006, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.01.018
text: |-
  «Έχω πληροφορηθεί ότι, σύμφωνα με δημοσιεύματα, ομάδα από είκοσι επτά ειδικούς πράκτορες της Διοίκησης Ασφάλειας Μεταφορών (TSA) του Υπουργείου Εσωτερικής Ασφάλειας των ΗΠΑ, με πλήρη εξοπλισμό και σε συνεργασία με πράκτορες άλλων υπηρεσιών των ΗΠΑ, ανέλαβε τον πλήρη και ανεξάρτητο έλεγχο των επιβατών στο αεροδρόμιο Λάρνακας με προορισμό τις ΗΠΑ την περίοδο της μεταφοράς των προσφύγων από το Λίβανο.

  Οι πράκτορες αυτοί, σύμφωνα πάντα με τα δημοσιεύματα, ήταν εφοδιασμένοι με πλήρη εξοπλισμό, περιλαμβανομένων φορητών ανιχνευτών εκρηκτικών και όπλων, ανιχνευτών ραδιενεργών υλών κ.ά., ενώ είχαν τον πλήρη και ανεξάρτητο έλεγχο, χωρίς την επέμβαση των αρχών της Δημοκρατίας, στα σημεία ελέγχου των επιβατών. Σύμφωνα με τις πληροφορίες, διεξήγαγαν και σωματικό έλεγχο και έλεγχο αποσκευών.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων γιατί η Κυπριακή Δημοκρατία έδωσε τη συγκατάθεσή της για την παρουσία των πρακτόρων των ΗΠΑ στο αεροδρόμιο Λάρνακας, αν αληθεύουν οι πληροφορίες των δημοσιευμάτων και γιατί δεν υπήρχε οποιασδήποτε μορφής έλεγχος των πρακτόρων των ΗΠΑ από τις αρχές της Κυπριακής Δημοκρατίας.»
