_id: 23.06.009.03.537_540
_position_on_page: 540
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_537.htm
by:
- Περδίκης Γιώργος
date: '2009-05-07'
heading: Ερώτηση με αρ. 23.06.009.03.537, ημερομηνίας 7 Μαΐου 2009, του βουλευτή εκλογικής
  περιφέρειας Λευκωσίας κ. Γιώργου Περδίκη
identifier: 23.06.009.03.537
text: |-
  «Έχω πληροφορηθεί ότι σε αρκετές περιοχές όπου υπήρχαν διενέξεις και συγκρούσεις και όπου ο λαός κλήθηκε με την άσκηση του δικαιώματος της αυτοδιάθεσης να εγκρίνει λύση που προήλθε από διαπραγματεύσεις για τέτοιας μορφής προβλήματα δεν επετράπη σε εποίκους να συμμετάσχουν σε δημοψηφίσματα.

  Χαρακτηριστική είναι η περίπτωση της Δυτικής Σαχάρας, που συχνά αναφέρεται σε σχέση με την Κύπρο. Πρόσφατα πληροφορήθηκα ότι ούτε στην περίπτωση της διευθέτησης της υπόθεσης στο Ανατολικό Τιμόρ επιτράπηκε στους εποίκους να λάβουν μέρος στο δημοψήφισμα. Λέγεται μάλιστα ότι στη διαπραγματευτική διαδικασία στο Ανατολικό Τιμόρ ήταν εμπλεγμένος και ο Αυστραλός Ειδικός Αντιπρόσωπος του Γενικού Γραμματέα των Ηνωμένων Εθνών στην Κύπρο κ. Αλεξάντερ Ντάουνερ.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έγιναν σχετικές μελέτες γύρω από το θέμα αυτό και, εάν όντως οι έποικοι δε συμμετείχαν σε δημοψηφίσματα, να μας εξηγήσει ποια θα είναι η θέση της κυπριακής κυβέρνησης σε περίπτωση επίτευξης συμφωνίας στις διαπραγματεύσεις και δημοψηφίσματος στην Κύπρο.»
