answers:
- http://www2.parliament.cy/parliamentgr/008_03/23_06_008_03_408.htm
by:
- Καράς Αντώνης
date: '2004-02-05'
heading: Ερώτηση με αρ. 23.06.008.03.408, ημερομηνίας 5 Φεβρουαρίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.03.408
text: |-
  «Όπως έχω πληροφορηθεί, οι εργασίες του ερευνητικού και εκπαιδευτικού ιδρύματος/προγράμματος “Υγεία του Παιδιού” δεν έχουν αρχίσει για την τρέχουσα σχολική χρονιά, λόγω της μη εξεύρεσης των απαραίτητων κονδυλίων. Μέχρι και πέρυσι, πέραν του 50% των εσόδων αυτού του οργανισμού προερχόταν από κρατική χορηγία. Ως εκ τούτου, τουλάχιστο για φέτος, παρατηρείται ένα δυσαναπλήρωτο κενό στον τομέα της πρόληψης χρόνιων νοσημάτων φθοράς (λ.χ. της παιδικής παχυσαρκίας) σε παιδιά του δημοτικού.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα εξής:

  1.Το κράτος θα συνεχίσει να χρηματοδοτεί το ίδρυμα “Υγεία του Παιδιού”;

  2.Πώς αξιοποιούνται τα στοιχεία και οι μελέτες του ιδρύματος από το Υπουργείο Υγείας;

  3.Ποιοι άλλοι φορείς, άτομα ή/και οργανισμοί μπορούν να έχουν πρόσβαση και να αξιοποιήσουν τα στοιχεία και τις μελέτες του εν λόγω προγράμματος;

  4.Κατέχει το Υπουργείο Υγείας και άλλα στοιχεία στον τομέα αυτό (λ.χ. για την παιδική παχυσαρκία), πέραν αυτών που έχει περισυλλέξει το ίδρυμα “Υγεία του Παιδιού”;

  5.Λαμβάνοντας υπόψη και το γεγονός ότι οι σχολιατρικές υπηρεσίες του κράτους ήδη αντιμετωπίζουν πολύ σοβαρά προβλήματα, κυρίως λόγω έλλειψης προσωπικού, σε περίπτωση μη συνέχισης του προγράμματος, με ποιους τρόπους το κράτος θα έρθει να καλύψει το κενό που θα δημιουργηθεί (έρευνα και πρόληψη);

  6. Τι στοιχεία/έρευνες κατέχει το Υπουργείο Υγείας σε ό,τι αφορά τους ψυχοκοινωνικούς και διατροφικούς παράγοντες εκδήλωσης της παιδικής παχυσαρκίας στα παιδιά των δημοτικών σχολείων;»
