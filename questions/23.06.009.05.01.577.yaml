_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.577.htm
by:
- Περδίκης Γιώργος
date: '2011-02-01'
heading: Ερώτηση με αρ. 23.06.009.05.01.577, ημερομηνίας 1ης Φεβρουαρίου 2011, του
  βουλευτή εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.577
text: |-
  «Προηγούμενη απάντηση της υπουργού Ερατώς Κοζάκου Μαρκουλλη σε ερώτηση του βουλευτή κ. Κυριάκου Χατζηγιάννη με αρ. 23.06.009.05.01.167 αναφέρει τα εξής: “Μετά από παράπονα που εκφράστηκαν από το προσωπικό του Τμήματος Πολιτικής Αεροπορίας που εργάζεται στο Αεροδρόμιο Λάρνακας για δυσφορία, πονοκεφάλους, ερεθισμό στα μάτια κ.λπ., το Τμήμα Πολιτικής Αεροπορίας προχώρησε στη διεξαγωγή μελέτης με ιδιωτική εταιρεία σε σχέση με τα ποιοτικά χαρακτηριστικά του αέρα σε όλα ανεξαίρετα τα γραφεία της Υπηρεσίας. Τα αποτελέσματα των μετρήσεων και των αναλύσεων που έγιναν κατέδειξαν ότι σε ‘συγκεκριμένα γραφεία του Τμήματος Πολιτικής Αεροπορίας οι εναλλαγές του αέρα δεν ήταν ικανοποιητικές, ενώ κάποια χαρακτηριστικά ήταν πέραν των επιτρεπτών ορίων’. Ενόψει των πιο πάνω διαπιστώσεων ζητήθηκε από τη διαχειρίστρια εταιρείας Hermes η λήψη διορθωτικών μέτρων. Η εταιρεία έχει προβεί στη λήψη διορθωτικών μέτρων ακολουθώντας τις υποδείξεις τόσο του Τμήματος Ηλεκτρομηχανολογικών Υπηρεσιών όσο και του Τμήματος Επιθεώρησης Εργασίας”. Στη συνέχεια η κ. υπουργός καταλήγει στο καταληκτικό συμπέρασμα “τα προβλήματα που είχαν παρουσιαστεί έχουν επιλυθεί”, χωρίς να έχει γίνει μέχρι σήμερα, σύμφωνα με τις πληροφορίες μου, καμία ανεξάρτητη μέτρηση της ποιότητας του αέρα μετά την πρώτη.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων πότε αναμένεται να διεξαχθεί δεύτερη ανεξάρτητη μέτρηση της ποιότητας του αέρα στα γραφεία της Υπηρεσίας Πολιτικής Αεροπορίας στο νέο αεροδρόμιο της Λάρνακας.»
