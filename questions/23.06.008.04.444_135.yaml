_id: 23.06.008.04.444_135
_position_on_page: 135
_sources:
- http://www2.parliament.cy/parliamentgr/008_02/chronological/008_02_HD_2.htm
answers:
- http://www2.parliament.cy/parliamentgr/008_03b/23_06_008_04_444.htm
by:
- mp_id: mavrou-eleni
date: '2004-12-08'
heading: Ερώτηση με αρ. 23.06.008.04.444, ημερομηνίας 8 Δεκεμβρίου 2004, της βουλευτού
  εκλογικής περιφέρειας Λευκωσίας κ. Ελένης Μαύρου
identifier: 23.06.008.04.444
text: |-
  «Έχει περιέλθει στην αντίληψή μας εγκύκλιος του Υπουργείου Παιδείας και Πολιτισμού με την οποία ενημερώνονται όλα τα σχολεία για την υποχρέωσή τους να πληροφορούν το Τμήμα Αρχείου Πληθυσμού και Μετανάστευσης για τα στοιχεία των γονιών των αλλοδαπών μαθητών τους, ώστε να εξετάζεται κατά πόσο αυτοί διαμένουν παράνομα στην Κυπριακή Δημοκρατία.

  Μια τέτοια ενέργεια θυματοποιεί πρώτα και κυρίως τα παιδιά, αφού είναι αναμενόμενο ότι γονείς που βρίσκονται παράνομα στην Κύπρο θα αποφεύγουν να εγγράψουν τα παιδιά στο σχολείο, για να μην τους εντοπίζουν. Υπενθυμίζουμε ότι, βάσει της Σύμβασης των Δικαιωμάτων του Παιδιού, που έχει κυρώσει και η Κυπριακή Δημοκρατία, το παιδί έχει δικαίωμα στην εκπαίδευση. Το κράτος οφείλει να παρέχει δωρεάν και υποχρεωτική στοιχειώδη εκπαίδευση, να εξασφαλίζει την ισότητα στην πρόσβαση στη δευτεροβάθμια και ανώτερη εκπαίδευση και να φροντίζει ώστε να γίνεται σεβαστή η αξιοπρέπεια του παιδιού (άρθρο 28).

  Ταυτόχρονα είναι αμφίβολο αν η επίκληση της ασφάλειας της Κυπριακής Δημοκρατίας πρέπει να δίνει το δικαίωμα της μαζικής παραβίασης των προσωπικών δεδομένων ατόμων.

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων αν υπάρχει πρόθεση απόσυρσης της αναφερόμενης πιο πάνω εγκυκλίου.»
