answers:
- http://www2.parliament.cy/parliamentgr/008_03c/23_06_009_02_139.htm
identifier: 23.06.009.02.139
question:
  by:
  - Χατζηγιάννης Κυριάκος
  date: '2007-10-18'
  text: |-
    «Παρακαλείται ο αρμόδιος υπουργός να πληροφορήσει τη Βουλή των Αντιπροσώπων σχετικά με τα ακόλουθα:

    1. Τα τεμάχια τουρκοκυπριακής ιδιοκτησίας στον προσφυγικό οικισμό Αγίου Ιωάννη στα Κάτω Πολεμίδια (ενημέρωση επί χάρτου). Το ενδιαφέρον περιορίζεται μόνο στις ανάγκες τιτλοποίησης προσφυγικών οικιών και δεν αφορά γη πέραν τούτης.

    2. Την πρόθεση της κυβέρνησης να προχωρήσει σε επιδιορθώσεις σπιτιών και πολυκατοικιών σε προσφυγικούς οικισμούς πριν από την τιτλοποίησή τους. Η ερώτηση αφορά γενικά τους προσφυγικούς οικισμούς, ωστόσο θα παρακαλούσα να είχα τη γραπτή σας απάντηση ειδικά σε σχέση με τους οικισμούς του Αγίου Ιωάννη στα Κάτω Πολεμίδια και τους οικισμούς Λατσιών.

    3. Το στάδιο της διαδικασίας τιτλοποίησης των οικιών του οικισμού του Αγίου Ιωάννη στα Κάτω Πολεμίδια και το χρονοδιάγραμμα της πορείας υλοποίησης των τιτλοποιήσεων.

    4. Όπως έχω πληροφορηθεί, για όλες τις οικοδομές του οικισμού του Αγίου Ιωάννη δεν υπάρχει αντισεισμική πρόνοια. Προτίθεται η κυβέρνηση, πριν από την παραχώρηση τίτλων, να προχωρήσει στην αναγκαία αντισεισμική προσαρμογή των οικοδομών; Αν ναι, παρακαλώ όπως μας ενημερώσετε σχετικά με το χρονοδιάγραμμα υλοποίησης των έργων και τους προϋπολογισμούς. Αν όχι, παρακαλώ όπως ενημερωθεί η Βουλή των Αντιπροσώπων σχετικά με την ανάληψη της ευθύνης στην περίπτωση σεισμού. Υπάρχει η αναγκαία τεχνική αντισεισμική ασφάλεια όπως τα κτίρια είναι σήμερα κτισμένα;

    5. Την κατάσταση ασφάλειας των κτιρίων στον οικισμό του Αγίου Ιωάννη. Όπως έχω ενημερωθεί, μετά από επίσκεψη που έκανα με τη συνοδεία μηχανικών, η στατική ασφάλεια των κτιρίων είναι σε πολλές περιπτώσεις ανύπαρκτη έως και κρίσιμη. Προτίθεται το κράτος να παραδώσει τίτλους χωρίς, πιο πριν, να καλύψει τις αναγκαίες βελτιώσεις των κτιρίων;

    6. Λόγω της γήρανσης του κόσμου που διαμένει στους οικισμούς εμφανίζονται λειτουργικά προβλήματα όπως η ύπαρξη της τουαλέτας στον πάνω όροφο κάθε κατοικίας. Όπως έχουμε πληροφορηθεί, υπάρχει σχέδιο το οποίο προσφέρει μόνο £3.000 για την κατασκευή νέας τουαλέτας στο ισόγειο κάθε κατοικίας. Ωστόσο το ποσό αυτό είναι πολύ χαμηλό και δεν επαρκεί. Ο πρόσφυγας κάτοικος είναι συνταξιούχος και δε δύναται με τη χαμηλή σύνταξή του να προβεί στη συμπλήρωση του αναγκαίου ποσού. Θέτω το ερώτημα κατά πόσο η κυβέρνηση προτίθεται να αυξήσει το ποσό, ώστε πραγματικά να επιλυθεί το πρόβλημα.

    7. Τα ονόματα των πολυκατοικιών στον οικισμό του Αγίου Ιωάννη στις οποίες προτίθεστε, μετά από έρευνά σας, να εγκαταστήσετε ηλεκτρικούς ανελκυστήρες.

    8. Τις προθέσεις των αρμόδιων υπηρεσιών να ανοίξουν πέρασμα στην οικία της κ. Κούλλας Παπαπαναγιώτη [44ος δρόμος (Ν. 8)] στον οικισμό του Αγίου Ιωάννη. Αξίζει να τονιστεί ότι μετά την έναρξη εκτέλεσης έργων από τις κρατικές υπηρεσίες έχει αποκοπεί κάθε πέρασμα από και προς την οικία. Μάλιστα, αν λάβουμε υπόψιν ότι μέλος της συγκεκριμένης οικογένειας έχει αναπηρία, τότε η επίλυση του προβλήματος κρίνεται άκρως αναγκαία και επείγουσα.

    9. Πώς θα επιλυθεί το πρόβλημα των κοινών λάκκων αποχέτευσης με τις τιτλοποιήσεις; Αρκετά σπίτια έχουν κοινούς λάκκους αποχέτευσης.

    Σας ευχαριστώ εκ των προτέρων.»
  title: Ερώτηση με αρ. 23.06.009.02.139, ημερομηνίας 18 Οκτωβρίου 2007, του βουλευτή
    εκλογικής περιφέρειας Αμμοχώστου κ. Κυριάκου Χατζηγιάννη
