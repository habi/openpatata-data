_position_on_page: 247
_sources:
- http://www2.parliament.cy/parliamentgr/008_02/chronological/008_02_ID_2.htm
answers: []
by:
- Περδίκης Γιώργος
date: '2015-05-26'
heading: Ερώτηση με αρ. 23.06.010.04.596, ημερομηνίας 26 Μαΐου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.596
text: |-
  «Σε εμπιστευτική απάντηση του Υπουργού Δικαιοσύνης και Δημοσίας Τάξεως κ. Ιωνά Νικολάου σε ερώτησή μου με αρ. 23.06.010.04.042 αναφορικά με τη μη τήρηση αρχείου για την επιστροφή των Ελληνοκυπρίων στις περιοχές που τελούν υπό τον έλεγχο της κυβέρνησης, την επιστροφή των Τουρκοκυπρίων στο βόρειο τμήμα της Κύπρου, καθώς και την εξέταση του ενδεχομένου να ξεκινήσει να τηρείται σχετικό αρχείο, πληροφορήθηκα ότι έχουν ληφθεί κάποια μέτρα.

  Ωστόσο, ο Υπουργός Δικαιοσύνης και Δημοσίας Τάξεως δεν έχει απαντήσει στο ερώτημά μου κατά πόσο θα ξεκινήσει η πλήρης τήρηση αρχείου για Ελληνοκυπρίους που επιστρέφουν από τις περιοχές που τελούν υπό τον έλεγχο της κυβέρνησης και για τους Τουρκοκυπρίους που επιστρέφουν στο βόρειο τμήμα της Κύπρου. Υπενθυμίζω ότι στη δέκατη έκθεση της Ευρωπαϊκής Επιτροπής για την εφαρμογή του Κανονισμού (ΕΚ) αρ. 866/2004 του Συμβουλίου της 29ης Απριλίου 2004 αναφερόταν ότι οι αρχές της Κυπριακής Δημοκρατίας δεν τηρούν αρχεία για την επιστροφή των Ελληνοκυπρίων στις περιοχές που τελούν υπό τον έλεγχο της κυβέρνησης ούτε για την επιστροφή των Τουρκοκυπρίων στο βόρειο τμήμα της Κύπρου, δημιουργώντας έτσι κενά στην πληροφόρηση και στη δημιουργία ορθής εικόνας για την εξέλιξη της διακίνησης μέσω των οδοφραγμάτων.

  Παρακαλώ τον αρμόδιο υπουργό όπως πληροφορήσει τη Βουλή των Αντιπροσώπων αναφορικά με το πιο πάνω θέμα.»
