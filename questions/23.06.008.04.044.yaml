_sources:
- http://www2.parliament.cy/parliamentgr/008_02/chronological/008_02_ΗD_1.htm
answers:
- http://www2.parliament.cy/parliamentgr/008_03b/23_06_008_04_044.htm
by:
- Παπαδοπούλου Αντιγόνη
date: '2004-09-01'
heading: Ερώτηση με αρ. 23.06.008.04.044, ημερομηνίας 1ης Σεπτεμβρίου 2004, της βουλευτού
  εκλογικής περιφέρειας Λευκωσίας κ. Αντιγόνης Παπαδοπούλου
identifier: 23.06.008.04.044
text: |-
  «Η περιοχή της δυτικής Λευκωσίας (Μαραθάσα, Σολιά) αποτελεί την πιο παραμελημένη περιοχή της Κύπρου. Δεν εκτελούνται αναπτυξιακά έργα, π.χ. βελτίωση οδικού δικτύου, και η προώθηση του τουριστικού προϊόντος της περιοχής είναι ανεπαρκής, με αποτέλεσμα η περιοχή να μαστίζεται από αστυφιλία. Αποτελεί πάγιο και διαχρονικό παράπονο και αίτημα των κατοίκων να επιδειχθεί περισσότερο ενδιαφέρον από τους εκάστοτε κυβερνώντες, να προωθηθούν αναπτυξιακά έργα, π.χ. βελτίωση του οδικού δικτύου, να δημιουργηθούν θέσεις εργασίας στην περιοχή, να παρασχεθούν ίσες και ικανοποιητικές ευκαιρίες μόρφωσης στα εκπαιδευτήρια της περιοχής, για να καταπολεμηθεί η αστυφιλία. Σχετικό λεπτομερές υπόμνημα της υποφαινομένης, με ημερομηνία 20 Αυγούστου 2003, στάλθηκε παλαιότερα στα εμπλεκόμενα υπουργεία.

  Παρακαλούνται τα αρμόδια υπουργεία όπως πληροφορήσουν τη Βουλή των Αντιπροσώπων για τα ακόλουθα:

  1. Ποιοι σχεδιασμοί γίνονται και ποια μέτρα λαμβάνονται, για να υπάρξει ανταπόκριση στα επιμέρους αιτήματα των κατοίκων που αφορούν το κάθε υπουργείο, ποια έργα προγραμματίζονται και ποια ποσά διατίθενται;

  2. Πώς προωθείται ο αγροτουρισμός στην περιοχή;

  3. Ποια ποσά διέθεσε ο ΚΟΤ κατά τη διάρκεια του 2004 για οικονομική ενίσχυση του τουριστικού προϊόντος της περιοχής και για συστηματική ξενάγηση τουριστών στις αξιόλογες εκκλησίες που αποτελούν μέρος της παγκόσμιας πολιτιστικής κληρονομιάς;

  4. Ποια αναπτυξιακά έργα και κονδύλια προτίθεται να εντάξει η κυβέρνηση στον κρατικό προϋπολογισμό για το 2005 σε σχέση με το 2004;»
