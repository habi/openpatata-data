_position_on_page: 212
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2015-11-05'
heading: Ερώτηση με αρ. 23.06.010.05.211, ημερομηνίας 5 Νοεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.211
text: |-
  «Στις 5 Οκτωβρίου 2015 η Υπηρεσία Θήρας και Πανίδας ανάρτησε στην ιστοσελίδα της ανακοίνωση αναφορικά με νεκρά περδίκια εντός των πυρήνων (κλωβών) απελευθέρωσης. Στην εν λόγω ανακοίνωση η Υπηρεσία Θήρας και Πανίδας αναφέρει ότι κάθε χρόνο απελευθερώνει μερικές δεκάδες χιλιάδες περδίκια για σκοπούς κυνηγίου. Τα περδίκια αυτά, πριν την απελευθέρωσή τους στο φυσικό περιβάλλον, εφόσον διαπιστωθεί η καλή τους υγεία, τοποθετούνται για μικρό χρονικό διάστημα σε πυρήνες (κλωβούς) προσαρμογής. Κατά την περίοδο που βρίσκονται στους πυρήνες προσαρμογής, όπως αναφέρεται στην ανακοίνωση, είναι ιδιαίτερα ευάλωτα στους φυσικούς τους εχθρούς (αλεπούδες, αρπακτικά πτηνά, αδέσποτοι σκύλοι) σε σύγκριση με τα άγρια περδίκια. Αυτό έχει ως αποτέλεσμα το μεγάλο βαθμό θνησιμότητας λόγω στρες, σε περίπτωση επίθεσης αρπακτικών σε περδίκια εντός πυρήνα απελευθέρωσης.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων για τα μέτρα που προτίθεται να λάβει προκειμένου να εκμηδενιστούν οι απώλειες περδικιών εξαιτίας των επιθέσεων που δέχονται τα περδίκια εντός των πυρήνων προσαρμογής από αλεπούδες, αρπακτικά, αδέσποτους σκύλους κ.ά. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων κατά πόσο έχει διεξαχθεί οποιαδήποτε μελέτη αναφορικά με τον αριθμό των αδέσποτων σκύλων, τις επιπτώσεις στην άγρια πανίδα και στον άνθρωπο και αν έχουν αποφασιστεί μέτρα αντιμετώπισης του προβλήματος.»
