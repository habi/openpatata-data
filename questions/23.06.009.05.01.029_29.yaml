_id: 23.06.009.05.01.029_29
_position_on_page: 29
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.029.htm
by:
- Περδίκης Γιώργος
date: '2010-07-30'
heading: Ερώτηση με αρ. 23.06.009.05.01.029, ημερομηνίας 30 Ιουλίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.029
text: |-
  «Έχω πληροφορηθεί ότι ο Αρχηγός Αστυνομίας έχει περιορίσει το χρόνο συνδικαλιστικής εργασίας του προέδρου, του γενικού γραμματέα και των μελών του Συνδέσμου Αστυνομικών Κύπρου. Επίσης, έχω πληροφορηθεί ότι αρνήθηκε να παραχωρήσει υπηρεσιακή άδεια απουσίας, για να συμμετάσχουν οι εκπρόσωποι του Συνδέσμου Αστυνομικών Κύπρου στο συνέδριο εργασίας των Ελεύθερων Αστυνομικών Συνδικάτων της Ευρώπης (CESP), που πραγματοποιήθηκε στη Σλοβενία τον Ιούνιο. Ως αποτέλεσμα της άρνησης του Αρχηγού Αστυνομίας, ο πρόεδρος και ο γραμματέας του συνδέσμου Αστυνομικών Κύπρου μετέβησαν στο συνέδριο αξιοποιώντας την προσωπική τους άδεια απουσίας. Από τις δεκαεννέα αντιπροσωπίες που συμμετείχαν στο συνέδριο μόνο η κυπριακή αντιπροσωπία μετέβη στη Σλοβενία με χρήση της προσωπικής άδειας των αστυνομικών.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, ώστε να σταματήσουν οι διώξεις των συνδικαλιστών και γενικώς για να δημιουργηθεί θετικό κλίμα για την ανάπτυξη του υγιούς συνδικαλισμού στην αστυνομική δύναμη της Κύπρου.»
