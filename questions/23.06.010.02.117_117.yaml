_id: 23.06.010.02.117_117
_position_on_page: 117
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.117.htm
by:
- Περδίκης Γιώργος
date: '2012-09-19'
heading: Ερώτηση με αρ. 23.06.010.02.117, ημερομηνίας 19 Σεπτεμβρίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.117
text: |-
  «Έχω πληροφορηθεί ότι την 11η Σεπτεμβρίου 2012 εγκρίθηκαν αλλαγές στην ευρωπαϊκή νομοθεσία που θα ενισχύουν το ευρωπαϊκό σύστημα για τη συλλογή και αξιολόγηση των πιθανών προβλημάτων από φαρμακευτικά προϊόντα στα κράτη μέλη της Ευρωπαϊκής Ένωσης. Οι παρενέργειες των φαρμάκων θα παρακολουθούνται στενότερα στο μέλλον, προκειμένου να αποφευχθεί η επανάληψη περιπτώσεων παρόμοιων με αυτή του γαλλικού φαρμάκου “Mediator” για το διαβήτη, το οποίο φέρεται να συνδέεται με περισσότερους από 500 θανάτους. Το φάρμακο κυκλοφορούσε στη Γαλλία από το 1975 έως το Νοέμβριο του 2009. Συνολικά πέντε εκατομμύρια ασθενείς στη χώρα έχουν πάρει το “Mediator”, το οποίο φέρεται να οδήγησε στη νοσηλεία 3 500 ανθρώπων με καρδιακά προβλήματα.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν κυκλοφορεί στην Κύπρο το γαλλικό φάρμακο “Mediator” και αν έχει προκαλέσει το θάνατο σε ασθενείς που έπασχαν από διαβήτη στην Κύπρο.»
