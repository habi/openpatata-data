_id: 23.06.009.05.01.358_358
_position_on_page: 358
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.358.htm
by:
- mp_id: perdikis-giorgos
date: '2010-11-11'
heading: Ερώτηση με αρ. 23.06.009.05.01.358, ημερομηνίας 11 Νοεμβρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.358
text: |-
  «Έχω πληροφορηθεί ότι η Κύπρος δεν έχει οποιεσδήποτε ποσοτικοποιημένες δεσμεύσεις σχετικά με τον περιορισμό των εκπομπών των αερίων του θερμοκηπίου, αφού δε συμπεριλαμβάνεται στο Παράρτημα Ι της σύμβασης για τις κλιματικές μεταβολές και δεν εντάχθηκε στο Παράρτημα Β΄ του Πρωτοκόλλου του Κιότο, όπου αναφέρονται οι χώρες που έχουν υποχρέωση μείωσης των εκπομπών τους. Η Κύπρος αποτελεί την τελευταία χώρα κράτος μέλος της Ευρωπαϊκής Ένωσης η οποία δεν έχει ενταχθεί στο Παράρτημα Ι της σύμβασης για τις κλιματικές αλλαγές.

  Σε ευρωπαϊκό επίπεδο η Κύπρος ως κράτος μέλος έχει ποσοτικούς στόχους στα πλαίσια των δεσμεύσεων της Ευρωπαϊκής Ένωσης για μείωση των εκπομπών της ως ακολούθως:

  1. Μείωση από ενεργοβόρους τομείς της τάξης του 21% μέχρι το 2020 με έτος αναφοράς το 2005.

  2. Μείωση από άλλους τομείς, όπως η γεωργία, οι μεταφορές και τα απόβλητα, της τάξης του 5% μέχρι το 2020 με έτος αναφοράς το 2005.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων πότε η Κύπρος θα σταματήσει να είναι η παραφωνία στην Ευρωπαϊκή Ένωση και πότε θα ενταχθεί στο Παράρτημα Ι της σύμβασης για τις κλιματικές αλλαγές και στο Παράρτημα Β΄ του Πρωτοκόλλου του Κιότο.»
