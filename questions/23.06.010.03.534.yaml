answers: []
identifier: 23.06.010.03.534
question:
  by:
  - Περδίκης Γιώργος
  date: '2014-03-10'
  text: |-
    «Έχω πληροφορηθεί από επιστολή του προέδρου του διοικητικού συμβουλίου του Κέντρου Προληπτικής Παιδιατρικής, ημερομηνίας 17 Φεβρουαρίου 2014, η οποία κοινοποιήθηκε στη Βουλή των Αντιπροσώπων, για αίτημα του κέντρου να δημιουργηθεί ξεχωριστή πρόνοια στον κρατικό προϋπολογισμό για το Κέντρο Προληπτικής Παιδιατρικής. Το Κέντρο Προληπτικής Παιδιατρικής μεριμνά, ώστε οι πολίτες της Κυπριακής Δημοκρατίας να έχουν πρόσβαση και να λαμβάνουν υπηρεσίες προληπτικής ιατρικής απρόσκοπτα. Όπως πληροφορήθηκα, για σκοπούς χρηματοδότησης το Κέντρο Προληπτικής Παιδιατρικής θεωρείται από το κράτος ως ένας μη κυβερνητικός, μη κερδοσκοπικός οργανισμός και η χορηγία προέρχεται από το κονδύλι που αφορά τις επιχορηγήσεις εθελοντικών οργανισμών.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να ικανοποιήσει το πιο πάνω αίτημα του Κέντρου Προληπτικής Παιδιατρικής και να προχωρήσει στη δημιουργία επίσημου συμφωνητικού μεταξύ του Υπουργείου Υγείας και του Κέντρου Προληπτικής Παιδιατρικής που θα επιτρέπει ξεχωριστό προϋπολογισμό για το εν λόγω κέντρο.»
  title: Ερώτηση με αρ. 23.06.010.03.534, ημερομηνίας 10 Μαρτίου 2014, του βουλευτή
    εκλογικής περιφέρειας Λευκωσίας κ. Γιώργου Περδίκη
