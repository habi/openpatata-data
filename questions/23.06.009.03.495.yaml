answers:
- http://www2.parliament.cy/parliamentgr/008_03d/23_06_009_03_495.htm
by:
- Τορναρίτης Νίκος
date: '2009-04-29'
heading: Ερώτηση με αρ. 23.06.009.03.495, ημερομηνίας 29 Απριλίου 2009, του βουλευτή
  εκλογικής περιφέρειας Λευκωσίας κ. Νίκου Τορναρίτη
identifier: 23.06.009.03.495
text: |-
  «Παρακαλείται ο αρμόδιος υπουργός να ενημερώσει τη Βουλή των Αντιπροσώπων κατά πόσο προτίθεται το υπουργείο του να προχωρήσει σε τροποποίηση της εγκυκλίου του ημερομηνίας 14 Σεπτεμβρίου 2007, σύμφωνα με την οποία παραχωρείται στις μητέρες εκπαιδευτικούς άδεια απουσίας ή αποχώρησης από το σχολείο για μία περίοδο την ημέρα για το θηλασμό και τη φροντίδα του νεογέννητου αντί για μία ώρα, όπως προβλέπει ο νόμος. Μετά και από τη δεδομένη θέση της Επιτρόπου Διοικήσεως, αλλά και της Υπουργού Εργασίας και Κοινωνικών Ασφαλίσεων σε σχετική απάντηση στην ερώτησή μου με αρ. 23.06.009.03.267, ημερομηνίας 17 Δεκεμβρίου 2008, διαπιστώνεται ότι οι υφιστάμενες ρυθμίσεις του υπουργείου παραβιάζουν το άρθρο 5 των περί Προστασίας της Μητρότητας Νόμων του 1997 μέχρι 2007.

  Συγκεκριμένα, το άρθρο 5 προβλέπει τα εξής:

  1. Η γυναίκα για το θηλασμό ή/και τις αυξημένες φροντίδες που απαιτούνται για την ανατροφή του παιδιού της δικαιούται για χρονικό διάστημα εννέα μηνών από τον τοκετό ή από την ημέρα που αρχίζει η άδεια μητρότητας στην περίπτωση υιοθεσίας είτε να διακόπτει την εργασία για μια ώρα είτε να προσέρχεται αργότερα είτε να αποχωρεί πρόωρα κατά μία ώρα κάθε ημέρα.

  2. Ο χρόνος της μιας ώρας ημερήσιας διακοπής ή της βραδείας προσέλευσης ή πρόωρης αποχώρησης θεωρείται και αμείβεται ως χρόνος εργασίας.

  Επισυνάπτεται η ερώτηση με αρ. 23.06.009.03.267, ημερομηνίας 17 Δεκεμβρίου 2008, και η σχετική απάντηση της Υπουργού Εργασίας και Κοινωνικών Ασφαλίσεων.»
