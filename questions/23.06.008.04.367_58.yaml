_id: 23.06.008.04.367_58
_position_on_page: 58
_sources:
- http://www2.parliament.cy/parliamentgr/008_02/chronological/008_02_HD_2.htm
answers:
- http://www2.parliament.cy/parliamentgr/008_03b/23_06_008_04_367.htm
by:
- mp_id: michailidis-ntinos
date: '2004-10-27'
heading: Ερώτηση με αρ. 23.06.008.04.367, ημερομηνίας 27 Οκτωβρίου 2004, του βουλευτή
  εκλογικής περιφέρειας Λεμεσού κ. Ντίνου Μιχαηλίδη
identifier: 23.06.008.04.367
text: |-
  «Αντιλαμβάνομαι ότι η κυβέρνηση μελετά το ενδεχόμενο επιδότησης του πετρελαίου για τη θέρμανση για όλα τα νοικοκυριά της Κύπρου.

  Υπάρχουν όμως εκατοντάδες νοικοκυριά που λόγω οικονομικής αδυναμίας αντί boiler πετρελαίου, τοποθέτησαν στα σπίτια τους για σκοπούς θέρμανσης ηλεκτρικά σώματα.

  Ως γνωστό, η άνοδος της τιμής του πετρελαίου προκαλεί αλυσιδωτές ανατιμήσεις σε όλα τα επίπεδα της ζωής. Με την άνοδο της τιμής του αργού πετρελαίου ανεβαίνει και η τιμή του ρεύματος που χρησιμοποιείται για το σκοπό αυτό. Θα ήταν άδικο η κυβέρνηση να επιδοτεί μόνο την τιμή του πετρελαίου για θέρμανση και να μην επιδοτεί παράλληλα και την τιμή του ρεύματος που καταναλίσκεται για τον ίδιο σκοπό.

  Θα πρέπει να σημειωθεί ότι ηλεκτρικά σώματα για θέρμανση τοποθετούν κυρίως οι χαμηλά αμειβόμενες οικογένειες. Θα ήταν λοιπόν σωστό να υπάρξει μια πιο δίκαιη μεταχείριση, μέσω κάποιας μορφής επιδότησης, ιδιαίτερα για ορισμένες κατηγορίες πληθυσμού που χρησιμοποιούν ηλεκτρικά σώματα για θέρμανση, όπως είναι οι συνταξιούχοι με χαμηλές συντάξεις, οι άνεργοι και οι οικογένειες που ζουν σε υπαίθριες, ορεινές κυρίως, περιοχές.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων κατά πόσο η κυβέρνηση θα επεκτείνει το μέτρο της επιδότησης και για όσους έχουν ηλεκτρικά σώματα για θέρμανση αντί boiler. Παράλληλα, θα ήταν καλό να γνωρίζει η Βουλή των Αντιπροσώπων αν η κυβέρνηση θα μελετήσει το θέμα της επιδότησης του πετρελαίου κίνησης για την οικονομική ανακούφιση των αγροτών μας.»
