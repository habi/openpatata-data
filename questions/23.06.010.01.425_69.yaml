_id: 23.06.010.01.425_69
_position_on_page: 69
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.425.htm
by:
- mp_id: perdikis-giorgos
date: '2012-01-30'
heading: Ερώτηση με αρ. 23.06.010.01.425, ημερομηνίας 30 Ιανουαρίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.01.425
text: |-
  «Σύμφωνα με τους περί Στερεών και Επικίνδυνων Αποβλήτων (Διαχείριση Αποβλήτων από Εκσκαφές, Κατασκευές και Κατεδαφίσεις) Κανονισμούς του 2011, που ψηφίστηκαν τον Απρίλιο του 2011 και σκοπό έχουν την ορθολογική διαχείριση των αποβλήτων από εκσκαφές, κατασκευές και κατεδαφίσεις (ΑΕΚΚ), οι ιδιοκτήτες έργων καθίστανται πλήρως υπεύθυνοι για τη διαχείριση των παραγόμενων ΑΕΚΚ, ενώ απαλλάσσονται από τις υποχρεώσεις τους μόνο μεταβιβάζοντας τις ευθύνες τους και την κατοχή των ΑΕΚΚ σε παραγωγούς ΑΕΚΚ. Οι ιδιοκτήτες έργων οφείλουν πριν από την έναρξη εκτέλεσης οποιουδήποτε έργου να υποβάλουν ολοκληρωμένο σχέδιο διαχείρισης των ΑΕΚΚ προς τον Υπουργό Εσωτερικών για έγκριση, καθώς και να καταθέτουν σε αυτόν, μετά την έγκριση του σχεδίου διαχείρισης ΑΕΚΚ και πριν από την έναρξη των εργασιών εκτέλεσης του έργου, τραπεζική εγγύηση για τη διασφάλιση της εκπλήρωσης των υποχρεώσεών τους με βάση το εν λόγω σχέδιο. Οι παραγωγοί ΑΕΚΚ, αφού αναλάβουν την κατοχή των ΑΕΚΚ, υποχρεούνται να διατηρούν και να λειτουργούν αδειοδοτημένο ατομικό σύστημα διαχείρισης ΑΕΚΚ ή να συμμετέχουν σε αδειοδοτημένο συλλογικό σύστημα διαχείρισης ΑΕΚΚ, ώστε να εκπληρώνουν τις υποχρεώσεις που απορρέουν από τους προαναφερθέντες κανονισμούς.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχουν τεθεί σε εφαρμογή οι προαναφερθέντες κανονισμοί και, εάν ναι, σε ποιο βαθμό έχουν υλοποιηθεί οι διατάξεις τους.»
