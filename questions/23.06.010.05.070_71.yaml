_id: 23.06.010.05.070_71
_position_on_page: 71
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_070.htm
by:
- mp_id: perdikis-giorgos
date: '2015-08-19'
heading: Ερώτηση με αρ. 23.06.010.05.070, ημερομηνίας 19 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.070
text: |-
  «Έχω πληροφορηθεί ότι πρόσφατα προέκυψε θέμα με την κυριότητα του ναυαγίου ΖΗΝΟΒΙΑ και την ευθύνη διαχείρισης του χώρου του ναυαγίου. Ως γνωστό, το ναυάγιο του πλοίου ΖΗΝΟΒΙΑ αποτελεί χώρο έλξης χιλιάδων δυτών από την Κύπρο και το εξωτερικό.

  Όσον αφορά τις επισκέψεις στο χώρο του ναυαγίου, προκύπτουν σοβαρά θέματα ασφάλειας. Πληροφορούμαι ότι ο κάθε δύτης πληρώνει αδρό τίμημα σε οργανωμένες καταδυτικές επιχειρήσεις, προκειμένου να συμμετάσχει σε κατάδυση στο ναυάγιο ΖΗΝΟΒΙΑ. Ως εκ τούτου, τίθεται θέμα εφαρμογής κανόνων χρήσης της θαλάσσιας περιοχής, δημιουργίας υποδομής και μηχανισμού ασφάλειας και λειτουργίας. Ήδη από την Αρχή Λιμένων και την ιδιοκτήτρια εταιρεία του ναυαγίου τίθεται θέμα καθιέρωσης τέλους χρήσης του θαλάσσιου χώρου του ναυαγίου ΖΗΝΟΒΙΑ, για να χρηματοδοτηθεί η δημιουργία της αναγκαίας υποδομής. Αυτή η πρόταση συναντά βεβαίως ποικίλες αντιδράσεις.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για την παρούσα κατάσταση στο χώρο του ναυαγίου, για τις αναγκαίες υποδομές και για το επίπεδο της ασφάλειας και του ελέγχου. Αξίζει να σημειωθεί σε αυτό το σημείο ότι υπάρχουν πληροφορίες για κυνήγι με ψαροτούφεκο. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για τον τρόπο με τον οποίο διαχειρίζεται το υπουργείο τη διαφωνία που προέκυψε αναφορικά με τη διαχείριση του χώρου του ναυαγίου.»
