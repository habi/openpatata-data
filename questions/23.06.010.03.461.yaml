answers:
- http://www2.parliament.cy/parliamentgr/008_3g/23_06_010_03_461.htm
identifier: 23.06.010.03.461
question:
  by:
  - Περδίκης Γιώργος
  date: '2014-01-28'
  text: |-
    «Έχω πληροφορηθεί για τα προβλήματα που αντιμετωπίζουν οι θαλασσαιμικοί της Κύπρου. Συγκεκριμένα, υπάρχουν σοβαρές καθυστερήσεις στην έγκριση των ασθενών και τη χορήγηση του φαρμάκου “Exjade”, το οποίο βοηθάει στην καταπολέμηση του σιδήρου. Αποτέλεσμα αυτών των καθυστερήσεων είναι ο πρόσφατος θάνατος τεσσάρων θαλασσαιμικών, οι οποίοι καθυστέρησαν να ενταχθούν στους λήπτες του φαρμάκου. Σύμφωνα με τους εκπροσώπους των ίδιων των ασθενών, η αιτία του θανάτου τους ήταν η υπερφόρτωση του σιδήρου λόγω της μη αποτελεσματικότητας των άλλων δύο σκευασμάτων που υπάρχουν στην Κύπρο και της μη λήψης του φαρμάκου “Exjade”. Σύμφωνα με δημοσιεύματα, το 2007 λόγω του υψηλού κόστους του συγκεκριμένου φαρμάκου η τότε κυβέρνηση είχε θέσει περιορισμούς χορηγώντας το φάρμακο “Exjade” μόνο σε όσους ασθενείς αποδεδειγμένα δεν ανταποκρίνονταν στις άλλες μεθόδους αποσιδήρωσης.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για το συνολικό αριθμό των θαλασσαιμικών ατόμων στην Κύπρο, καθώς και για τον αριθμό των θαλασσαιμικών ατόμων στα οποία χορηγείται το φάρμακο “Exjade”. Τέλος, παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να εξοικονομηθούν χρήματα από άλλους πόρους, έτσι ώστε να είναι εφικτή η χορήγηση του συγκεκριμένου φαρμάκου σε όλα τα θαλασσαιμικά άτομα, καθώς και τα μέτρα που προτίθεται να λάβει για την εξεύρεση οικονομικών πόρων, ώστε να μπορεί το κράτος, σε περίπτωση αύξησης του αριθμού των θαλασσαιμικών ατόμων, να τους χορηγεί το εν λόγω φάρμακο.»
  title: Ερώτηση με αρ. 23.06.010.03.461, ημερομηνίας 28 Ιανουαρίου 2014, του βουλευτή
    εκλογικής περιφέρειας Λευκωσίας κ. Γιώργου Περδίκη
