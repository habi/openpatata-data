_position_on_page: 102
_sources:
- http://www2.parliament.cy/parliamentgr/008_02/chronological/008_02_ID_2.htm
answers:
- http://www2.parliament.cy/parliamentgr/008_3g/23_06_010_04_451.htm
by:
- Περδίκης Γιώργος
date: '2015-02-25'
heading: Ερώτηση με αρ. 23.06.010.04.451, ημερομηνίας 25 Φεβρουαρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.451
text: |-
  «Με δύο επιστολές τους (επισυνάπτονται) προς τον Υπουργό Οικονομικών κ. Χάρη Γεωργιάδη και τη ΡΑΕΚ, ημερομηνίας 17 Φεβρουαρίου 2015, όλες οι οργανώσεις που εκπροσωπούν τους εργαζομένους στην ΑΗΚ καταγγέλλουν ότι μέσα στους όρους για την εργοδότηση συμβούλων που θα καταρτίσουν τους όρους για το νομικό διαχωρισμό και την ιδιωτικοποίηση της ΑΗΚ περιλαμβάνεται και πρόνοια που αφορά την εκπόνηση μελέτης για τον τομέα του ηλεκτρισμού στην Κύπρο. Νομίζω ότι ορθώς ισχυρίζονται οι εργαζόμενοι ότι ο Έφορος Αποκρατικοποιήσεων είναι αναρμόδιος να σχεδιάσει και να χαράξει πολιτική στον τομέα του ηλεκτρισμού. Αυτή η ευθύνη ανήκει -κατά την άποψή μου- στη ΡΑΕΚ, η οποία προσπαθεί να διεκπεραιώσει την αποστολή αυτή μέσα από πολλές δυσκολίες και εμπόδια. Προφανώς δεν εμπίπτει στις αρμοδιότητες του Εφόρου Αποκρατικοποιήσεων η πρόσληψη συμβούλων για θέματα όπως η χάραξη μίας εθνικής στρατηγικής για την ενέργεια, η διασφάλιση της επάρκειας, της ποιότητας, της αξιοπιστίας και της ασφάλειας στην παροχή ηλεκτρικής ενέργειας και η προστασία των καταναλωτών. Για τα πιο πάνω αρμόδιοι είναι -κατά την άποψή μου- η ΡΑΕΚ και το Υπουργείο Ενέργειας, Εμπορίου, Βιομηχανίας και Τουρισμού.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα ακόλουθα:

  1. Έχει ανατεθεί, μέσω των όρων του διαγωνισμού για την πρόσληψη συμβούλων, στον Έφορο Αποκρατικοποιήσεων η ανάληψη της διαμόρφωσης του ρυθμιστικού πλαισίου στον τομέα της ηλεκτρικής ενέργειας;

  2. Πώς συνάδει αυτή η εξέλιξη με το ρόλο της ΡΑΕΚ;

  3. Έχει ενημερωθεί η ΡΑΕΚ για αυτή την εξέλιξη και συναινεί;»

  Σημείωση: Τα επισυνημμένα έγγραφα έχουν καταχωρισθεί στο Αρχείο της Βουλής. Αντίγραφό τους στάλθηκε στον αρμόδιο υπουργό.
