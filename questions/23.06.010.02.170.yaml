answers: []
identifier: 23.06.010.02.170
question:
  by:
  - Δίπλαρος Ευθύμιος
  date: '2012-10-10'
  text: |-
    «Παρακαλείται ο αρμόδιος υπουργός όπως ενημερώσει τη Βουλή των Αντιπροσώπων για το πρόβλημα που προέκυψε αναφορικά με τους κατόχους πτυχίων ΤΕΙ Ελλάδος, αφού η απόφαση της Επιτροπής Εκπαιδευτικής Υπηρεσίας (ΕΕΥ) για μη αναγνώριση των τίτλων σπουδών των ΤΕΙ ως αντίστοιχων προς τους τίτλους σπουδών του Πανεπιστημίου Κύπρου και του ΤΕΠΑΚ αποκλείει τους αποφοίτους των ΤΕΙ από τη συμπερίληψή τους στον κατάλογο διοριστέων καθηγητών.

    Υπογραμμίζεται επίσης πως, ενώ τα πτυχία των ΤΕΙ αναγνωρίζονται ως ισότιμοι πανεπιστημιακοί τίτλοι, δεν αναγνωρίζονται ως αντίστοιχοι, γεγονός που προκαλεί σοβαρές αντιδράσεις από τους κατόχους πτυχίων ΤΕΙ, οι οποίοι υποστηρίζουν ότι η απαίτηση της ΕΕΥ για αντιστοιχία των τίτλων σπουδών είναι ανεπίτρεπτη στο πλαίσιο του κοινού για όλους σχεδίου υπηρεσίας της θέσης του καθηγητή.

    Επίσης σημειώνεται πως το ΚΥΣΑΤΣ έχει υπόψη του αυτή τη διάσταση του θέματος, αφού σε σχετική ανακοίνωσή του, κατά τη διαδικασία εκδίκασης της προσφυγής (υπόθεση αρ. 1408/2009) που κατέθεσαν απόφοιτοι των ΤΕΙ εναντίον της Κυπριακής Δημοκρατίας μέσω της ΕΕΥ, αναφέρει πως επαφίεται στην ΕΕΥ να αποφανθεί αν απαιτείται από το σχέδιο υπηρεσίας και αντιστοιχία.

    Παρακαλείται ο αρμόδιος υπουργός όπως παραθέσει γραπτώς τη θέση του υπουργείου του αναφορικά με το πιο πάνω ζήτημα.»
  title: Ερώτηση με αρ. 23.06.010.02.170, ημερομηνίας 10 Οκτωβρίου 2012, του βουλευτή
    εκλογικής περιφέρειας Λεμεσού κ. Ευθύμιου Δίπλαρου
