answers:
- http://www2.parliament.cy/parliamentgr/008-3f/23_06_010_02.531.htm
identifier: 23.06.010.02.531
question:
  by:
  - Προκοπίου Γεώργιος
  date: '2013-04-16'
  text: |-
    «Συνεπεία της οικονομικής κρίσης και των μέτρων οικονομικής περισυλλογής, εξ όσων γνωρίζω και πολύ σωστά, εκδόθηκε σχετική απόφαση η οποία προβλέπει ότι για υπηρεσιακά ταξίδια κρατικοί αξιωματούχοι, υπουργοί, βουλευτές κτλ. δε θα ταξιδεύουν πλέον σε θέσεις business class, πλην του Προέδρου της Δημοκρατίας και του Προέδρου της Βουλής.

    Σε πρόσφατο υπηρεσιακό μου ταξίδι (Βρυξέλλες) για εκπροσώπηση της Βουλής των Αντιπροσώπων παρατήρησα ότι εκπρόσωποι δήμων και κοινοτήτων οι οποίοι συμμετείχαν σε υπηρεσιακή αποστολή στο εξωτερικό ταξίδευαν σε θέσεις business class, σε αντίθεση με τους βουλευτές και άλλους αξιωματούχους, οι οποίοι ταξίδευαν σε οικονομικές θέσεις.

    Επίσης έχω πληροφορηθεί ότι προέδροι και μέλη διοικητικών συμβουλίων ημικρατικών οργανισμών συνεχίζουν να ταξιδεύουν σε θέσεις business class και όχι σε οικονομικές.

    Πιστεύω ότι πρέπει να υπάρχει ο απαιτούμενος σεβασμός από όλους προς τα χρήματα των φορολογούμενων πολιτών, που ουσιαστικά επωμίζονται τα βάρη, ειδικά στους δύσκολους καιρούς που ζούμε.

    Παρακαλούνται οι αρμόδιοι υπουργοί όπως πληροφορήσουν τη Βουλή των Αντιπροσώπων αν η προαναφερόμενη απόφαση όπως ταξιδεύουν σε οικονομικές θέσεις εφαρμόζεται ανεξαίρετα από όλους (εκπρόσωποι ημικρατικών οργανισμών, ενώσεων δήμων και κοινοτήτων και άλλων οργανισμών) οι οποίοι συμμετέχουν σε αποστολές στο εξωτερικό.»
  title: Ερώτηση με αρ. 23.06.010.02.531, ημερομηνίας 16 Απριλίου 2013, του βουλευτή
    εκλογικής περιφέρειας Λάρνακας κ. Γεώργιου Προκοπίου
