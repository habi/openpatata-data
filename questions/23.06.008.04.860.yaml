answers: []
by:
- Παπαπολυβίου Ανδρέας
date: '2005-05-31'
heading: Ερώτηση με αρ. 23.06.008.04.860, ημερομηνίας 31ης Μαΐου 2005, του βουλευτή
  εκλογικής περιφέρειας Λευκωσίας κ. Ανδρέα Παπαπολυβίου
identifier: 23.06.008.04.860
text: |-
  «Έχω πληροφορηθεί ότι το διοικητικό συμβούλιο (ΔΣ) του ΡΙΚ έχει αναθέσει σε συγκεκριμένα άτομα την ετοιμασία μελέτης για τη νέα δομή του κρατικού καναλιού, έναντι του ποσού των £30.000. Επίσης, προσλήφθηκε για το σκοπό αυτό σύμβουλος για εργασιακά θέματα, έναντι του ποσού των £2.500 το μήνα, επί τακτικής βάσεως.

  Η μελέτη αυτή φαίνεται να έχει δημιουργήσει φοβερά προβλήματα μεταξύ των τμηματαρχών, τα οποία αποβαίνουν σίγουρα σε βάρος της ομαλής λειτουργίας του ιδρύματος. Για παράδειγμα, γίνονται εισηγήσεις για αναβάθμιση μερικών τμηματαρχών σε διευθυντές, γεγονός το οποίο διαφοροποιεί την έννοια της ιεραρχίας, οδηγεί σε περαιτέρω σύγχυση επικοινωνίας και επενεργεί ως τροχοπέδη στη βελτίωση της οργάνωσης του ιδρύματος.

  Επίσης, το ΔΣ του ΡΙΚ προχωρεί μονομερώς στην αλλαγή σχεδίων υπηρεσίας, παρά το γεγονός ότι κάποιες θέσεις είναι κενές, και τις καθιστά με διάφορες αλλαγές από θέσεις προαγωγής σε θέσεις πρώτου διορισμού. Επιπρόσθετα, θέσεις μόνιμες/οργανικές μετατρέπονται σε προσωρινές θέσεις με διετή συμβόλαια με αλλαγή των σχεδίων υπηρεσίας χωρίς αναφορά σε μισθολογική κλίμακα, όπως για παράδειγμα η θέση Λειτουργού Δημοσίων και Διεθνών Σχέσεων. Οι στόχοι του ΔΣ είναι προφανείς και αφορούν την πρόσληψη “ημετέρων”. Υπάρχουν επίσης περιπτώσεις όπου το ΔΣ αρνείται να προχωρήσει στο διορισμό αναπληρωτή διευθυντή τμημάτων, όπως π.χ. στο Τμήμα Ραδιοφωνικών και Μουσικών Προγραμμάτων, με αποτέλεσμα να υπάρχει κενό στη διοίκηση.

  Παρακαλείται το αρμόδιο υπουργείο να ενημερώσει τη Βουλή των Αντιπροσώπων για τους λόγους που οδήγησαν στη λήψη των εν λόγω αποφάσεων, ποιο θα είναι το οικονομικό κόστος και τα προβλήματα που αναμένεται να δημιουργηθούν στο ΡΙΚ.»
