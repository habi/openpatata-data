_id: 23.06.009.05.01.470_470
_position_on_page: 470
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.470.htm
by:
- Περδίκης Γιώργος
date: '2010-12-15'
heading: Ερώτηση με αρ. 23.06.009.05.01.470, ημερομηνίας 15 Δεκεμβρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.470
text: |-
  «Έχω πληροφορηθεί ότι η Κύπρος παραπέμπεται στο Ευρωπαϊκό Δικαστήριο, γιατί δεν έχει συμμορφωθεί με την Οδηγία της Ευρωπαϊκής Ένωσης που καθορίζει τα όρια ρύπανσης από αιωρούμενα σωματίδια (PM10-PM2,5). Η έρευνα του Institute of Process Engineering and Power Plant Technology (IVD), Department of Air Quality Control, Universität Stuttgart, με τίτλο “Προκαταρκτική εκτίμηση της ποιότητας του ατμοσφαιρικού αέρα στην Κύπρο (τελική έκθεση 2004)” παραθέτει σοβαρά στοιχεία που αποδεικνύουν ότι η συνολική συνεισφορά των εξωγενών παραγόντων περιορίζεται μόνο σε ένα ποσοστό του 10-15%. Σύμφωνα με τις πληροφορίες μου, τις τελευταίες εκατόν ημέρες είχαμε στην Κύπρο υπερβάσεις των ορίων σχεδόν όλες τις ημέρες, χωρίς να υπάρχει ούτε ένα σοβαρό περιστατικό μεταφοράς σκόνης από τη Σαχάρα. Υπάρχουν σοβαροί λόγοι, που έχουν να κάνουν με την υπερβολική χρήση των ιδιωτικών αυτοκινήτων, την έλλειψη πεζοδρομίων, την ύπαρξη πολλών άδειων οικοπέδων στις πόλεις μας, την έλλειψη χώρων πρασίνου στις αστικές περιοχές κ.λπ., που επιδεινώνουν την ήδη βεβαρημένη κατάσταση από το ξηρό κλίμα, την ανομβρία και τους άλλους φυσικούς παράγοντες (π.χ. το άλας της θάλασσας ή τα περιστατικά αμμοθύελλας).

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η κυπριακή κυβέρνηση προτίθεται να λάβει μέτρα για τη μείωση των ορίων της συγκέντρωσης σκόνης (αιωρούμενων σωματιδίων) στην ατμόσφαιρα της Κύπρου και για τον περιορισμό των ανθρωπογενών πηγών πρόκλησης της ρύπανσης.»
