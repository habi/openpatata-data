answers:
- http://www2.parliament.cy/parliamentgr/008_3g/23_06_010_04_578.htm
by:
- Περδίκης Γιώργος
date: '2015-05-19'
heading: Ερώτηση με αρ. 23.06.010.04.578, ημερομηνίας 19 Μαΐου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.578
text: |-
  «Σε πρόσφατη συνεδρίαση της Κοινοβουλευτικής Επιτροπής Περιβάλλοντος, ημερομηνίας 13 Μαΐου 2015, αναφορικά με την αποζημίωση των υπαλλήλων του Τμήματος Δασών για απασχόλησή τους εκτός του κανονικού ωραρίου της δημόσιας υπηρεσίας ενημερώθηκε μεταξύ άλλων σχετικά με τα προβλήματα που υπάρχουν στη στελέχωση και λειτουργία της Μονάδας Πτητικών Μέσων του Τμήματος Δασών. Όπως πληροφορηθήκαμε, τα αεροσκάφη της μονάδας δεν είναι πλέον εγγεγραμμένα στο κυπριακό νηολόγιο και θεωρούνται κρατικά αεροσκάφη, καθεστώς που επιβλήθηκε το 2010 μετά από “διατμηματική συμφωνία” μεταξύ του Τμήματος Πολιτικής Αεροπορίας και του Τμήματος Δασών. Η διαγραφή των αεροσκαφών από το κυπριακό νηολόγιο επιφέρει επιπτώσεις στα επίπεδα ασφάλειας και σωστής λειτουργίας της μονάδας. Όπως πληροφορηθήκαμε στην επιτροπή, η απουσία νομικού πλαισίου που να καθορίζει τόσο τα επίπεδα ασφάλειας όσο και το υπεύθυνο τμήμα για τους ελέγχους δυσχεραίνει ακόμη περισσότερο τη λειτουργία της μονάδας, ενώ, όπως ενημερωθήκαμε, τα δύο αεροσκάφη που χρησιμοποιούνταν για την κατάσβεση πυρκαγιών βρίσκονται καθηλωμένα στο έδαφος λόγω του ότι δεν έχει προωθηθεί ο έλεγχος και η συντήρησή τους.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να προωθήσει νομοσχέδιο που να ρυθμίζει τη λειτουργία της Μονάδας Πτητικών Μεσών του Τμήματος Δασών, καθώς και για τα μέτρα που προτίθεται να λάβει, προκειμένου να διασφαλιστεί ότι, ενόψει και της καλοκαιρινής περιόδου, τα πτητικά μέσα που διαθέτουμε θα μπορούν να χρησιμοποιηθούν για πιθανή κατάσβεση πυρκαγιών, εάν και εφόσον χρειαστεί.»
