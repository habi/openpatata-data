_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_216.htm
by:
- Κληρίδης Χρίστος
date: '2003-02-03'
heading: Ερώτηση με αρ. 23.06.008.02.216 που υποβλήθηκε από το βουλευτή εκλογικής
  περιφέρειας Λευκωσίας κ. Χρίστο Κληρίδη στις 3 Φεβρουαρίου 2003
identifier: 23.06.008.02.216
text: |-
  «1. Στέγη Γραμμάτων και Τεχνών

  Η Στέγη Γραμμάτων και Τεχνών ιδρύθηκε πριν από δέκα χρόνια και βρίσκεται στην οδό Ξάνθης Ξενιέρου 15 στη Λευκωσία. Απαρτίζεται από δεκαπέντε σωματεία και συντονίζεται από τη Συντονιστική Επιτροπή Στέγης Γραμμάτων και Τεχνών. Σύμφωνα με το καταστατικό της, προσφέρονται στέγη και υποστηρικτικές υπηρεσίες στα συστεγαζόμενα σωματεία που ασχολούνται με τον πολιτισμό, τις τέχνες και τα γράμματα.

  Σύμφωνα με πληροφορίες που έχω, το οίκημα στο οποίο στεγάζεται η Στέγη δεν είναι λειτουργήσιμο, διότι δεν ικανοποιεί τις ανάγκες των δεκαπέντε σωματείων και δε διαθέτει σύστημα κλιματισμού, θέρμανσης, αλλά ούτε και καρέκλες.

  Το Υπουργείο Παιδείας και Πολιτισμού έχει αναλάβει το ξενοδοχείο “Φιλοξενία”, το οποίο θα ήταν πιο κατάλληλος χώρος για τη Στέγη Γραμμάτων και Τεχνών. Ποιο είναι το καθεστώς όσον αφορά αυτό το θέμα και τι προτίθεται να κάνει το αρμόδιο υπουργείο;

  2. Κρατική Βιβλιοθήκη

  Η δεκαετής έλλειψη μιας κρατικής βιβλιοθήκης είναι σοβαρό και αδικαιολόγητο σφάλμα. Μήπως το ξενοδοχείο “Φιλοξενία” προσφέρεται και γι’ αυτό το σκοπό; Τι μέτρα έχουν ληφθεί για ίδρυση μιας κρατικής βιβλιοθήκης κατά την τελευταία δεκαετία;

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων γι’ αυτά τα δύο θέματα το συντομότερο.»
