_id: 23.06.009.05.01.084_84
_position_on_page: 84
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.084.htm
by:
- mp_id: perdikis-giorgos
date: '2010-08-18'
heading: Ερώτηση με αρ. 23.06.009.05.01.084, ημερομηνίας 18 Αυγούστου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.084
text: |-
  «Έχω πληροφορηθεί ότι το Υπουργείο Εσωτερικών έχει απορρίψει αίτημα παροχής οικονομικής βοήθειας σε ιδιοκτήτη κατοικίας η οποία υπέστη σοβαρότατες ζημιές κατά την πρόσφατη θεομηνία και τις πλημμύρες στην κοινότητα Αστρομερίτη της επαρχίας Λευκωσίας, με το αιτιολογικό ότι δεν εμπίπτει στα κριτήρια που εγκρίθηκαν από το Υπουργικό Συμβούλιο. Συγκεκριμένα, αναφέρεται το εξής σε επιστολή της Επαρχιακής Διοίκησης Λευκωσίας προς τον αιτητή: “Δεν μπορεί να σας παραχωρηθεί οικονομική βοήθεια, επειδή οι ζημιές έγιναν σε υποστατικό που δε χρησιμοποιείται για μόνιμη διαμονή ιδιοκατοίκησης αλλά ως ενοικιαζόμενη κατοικία”. Σημειώνεται ότι κατά το χρόνο της καταστροφής η κατοικία ήταν σε χρήση από ενοικιαστές και ότι οι ζημιές ήταν τόσο εκτεταμένες, που το υποστατικό κρίθηκε επικίνδυνο και κατεδαφίστηκε.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους που απορρίφθηκε η λογική αίτηση για παροχή οικονομικής βοήθειας στη συγκεκριμένη περίπτωση και ποια είναι τα ακριβή κριτήρια με βάση τα οποία αποφάσισε το Υπουργικό Συμβούλιο να παρέχει οικονομική βοήθεια για τις ζημιές σε υποστατικά στην περίπτωση του Αστρομερίτη ή και άλλων περιοχών.»
