_position_on_page: 446
_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_446.htm
by:
- Προδρόμου Πρόδρομος
date: '2003-07-04'
heading: Ερώτηση με αρ. 23.06.008.02.446 που υποβλήθηκε από το βουλευτή εκλογικής
  περιφέρειας Λευκωσίας κ. Πρόδρομο Προδρόμου στις 4 Ιουλίου 2003
identifier: 23.06.008.02.446
text: |-
  «Παρακαλείται το αρμόδιο υπουργείο, το οποίο έχει τη γενική ευθύνη τόσο της δημοσιονομικής κατάστασης όσο και του εν γένει σχεδιασμού της οικονομικής ανάπτυξης, να ενημερώσει τη Βουλή των Αντιπροσώπων αναφορικά με τη θέση της κυβέρνησης για τα ακόλουθα θέματα:

  1. Τη μετατροπή ορισμένων ημικρατικών οργανισμών σε εταιρικές οντότητες μετοχικού κεφαλαίου.

  2. Τη διάθεση στην ελεύθερη αγορά ή/και στο κοινό μέρους του μετοχικού κεφαλαίου τέτοιων οργανισμών ή μέρους του μετοχικού κεφαλαίου υφιστάμενων εταιρειών, το οποίο είναι ιδιοκτησία του κράτους.

  Είναι επίσης πολιτικά αναγκαίο η κυβέρνηση να πληροφορήσει τη Βουλή των Αντιπροσώπων μέσω του αρμόδιου υπουργείου:

  α. Κατά πόσο θα επιδιώξει με αυτή τη μετοχική αναμόρφωση να συμβάλει στη δυνατότητα αυτών των οργανισμών να επιβιώσουν και να ανταποκριθούν στις ανάγκες λειτουργίας τους μέσα στην ελεύθερη αγορά και στον αυξανόμενο ανταγωνισμό που ακολουθούν την ένταξη, αλλά και να συνεχίσουν να αναπτύσσονται, αξιοποιώντας το δημόσιο πλούτο που βρίσκεται υπό τον έλεγχό τους ή αν θα προσανατολιστεί σε “νεφελώδεις” διακηρύξεις και επιλογές “εσωτερικών αλλαγών” σε αυτούς τους οργανισμούς, που μπορούν, δήθεν, να αυξήσουν την ευελιξία τους, διατηρώντας ωστόσο τη διοικητική/γραφειοκρατική λογική της οργάνωσης και λειτουργίας τους.

  β. Κατά πόσο θα επιχειρήσει να αντλήσει κεφάλαια μέσω της διάθεσης μέρους του μετοχικού κεφαλαίου του κράτους σε τέτοιες νέες εταιρικές οντότητες ή και σε υφιστάμενες ακόμα (π.χ. Κυπριακές Αερογραμμές), προκειμένου να αντιμετωπίσει τα οξύτατα δημοσιονομικά προβλήματα που ενδέχεται να υπονομεύσουν καίρια την ευρωπαϊκή πορεία της χώρας, αλλά και την οικονομία γενικότερα.»
