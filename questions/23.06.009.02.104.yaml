answers:
- http://www2.parliament.cy/parliamentgr/008_03c/23_06_009_02_104.htm
identifier: 23.06.009.02.104
question:
  by:
  - Αριστοτέλους Άριστος
  date: '2007-09-27'
  text: |-
    «Από σωρεία παραπόνων του κοινού που έχει αποταθεί κοντά μας όσο και από προσωπικές εμπειρίες διαπιστώνουμε σοβαρότατα προβλήματα στη λειτουργία αρκετών τομέων του δημοσίου και ιδιαίτερα του Τμήματος Αρχείου Πληθυσμού και Μετανάστευσης όσον αφορά τη σωστή επικοινωνία με τους πολίτες και την εξυπηρέτησή τους.

    Σχετικά με το εν λόγω τμήμα παρακαλείται ο αρμόδιος υπουργός να ενημερώσει τη Βουλή των Αντιπροσώπων για τα ακόλουθα:

    1. Γιατί το Τμήμα Αρχείου Πληθυσμού και Μετανάστευσης δεν απαντά στα τηλεφωνήματα και πρέπει κανείς να τηλεφωνά συνεχώς για ώρες ή/και μέρες μέχρι να πάρει απάντηση από κάποιο υπάλληλο του τμήματος; Γιατί θα πρέπει να επικοινωνήσει κανείς με το γραφείο του Υπουργού, ώστε να μπορέσει, με την παρέμβασή του, να μιλήσει σε κάποιον από το προσωπικό του συγκεκριμένου τμήματος;

    2. Γιατί μερικοί υπάλληλοι του συγκεκριμένου τμήματος επιδεικνύουν αδιαφορία στην εξυπηρέτηση του κοινού και γιατί σε ορισμένες περιπτώσεις, όπως πληροφορούμαστε, η συμπεριφορά ορισμένων αγγίζει τα όρια της αγένειας έναντι των πολιτών;

    3. Γιατί σε ορισμένες περιπτώσεις, όταν κανείς καταφέρει τελικά να επικοινωνήσει με κάποιον υπάλληλο του τμήματος αυτού και αυτός του συστήσει να τον ξαναπάρει όταν θα έχει διερευνήσει την υπόθεσή του, ο λειτουργός είτε δεν ανταποκρίνεται είτε τον παραπέμπει σε άλλον, που, ορισμένες φορές, μέχρι κανείς να καταφέρει να επικοινωνήσει μαζί του, πρέπει να περάσουν μέρες, ενώ υπάρχει και το ενδεχόμενο να μην κατορθώσει ποτέ να τον βρει;

    4. Γιατί ενώ το Σύνταγμα της Κυπριακής Δημοκρατίας σαφώς προνοεί ότι οι αρμόδιες κρατικές υπηρεσίες θα πρέπει εντός 30 ημερών να απαντούν στις επιστολές που τους απευθύνουν τα μέλη της Βουλής, το συγκεκριμένο τμήμα, σε πλείστες περιπτώσεις, παραβιάζει κατάφωρα τη συνταγματική αυτή πρόνοια;

    5. Δεδομένου ότι, εξ όσων πληροφορούμαστε, το πρόβλημα αυτό είναι χρόνιο στο συγκεκριμένο τμήμα -αν και αφορά και άλλα τμήματα, υπουργεία και υπηρεσίες του κρατικού μηχανισμού- διερωτώμαστε πώς προτίθενται οι αρμόδιες αρχές και γενικά η κυβέρνηση να αντιμετωπίσουν αυτό το ανεπίτρεπτο φαινόμενο που συνιστά διοικητική ανεπάρκεια του χειρίστου είδους.»
  title: Ερώτηση με αρ. 23.06.009.02.104, ημερομηνίας 27 Σεπτεμβρίου 2007, του βουλευτή
    εκλογικής περιφέρειας Λεμεσού κ. ’ριστου Αριστοτέλους
