answers:
- http://www2.parliament.cy/parliamentgr/008-3f/23_06_010_02.458.htm
by:
- Περδίκης Γιώργος
date: '2013-02-14'
heading: Ερώτηση με αρ. 23.06.010.02.458, ημερομηνίας 14 Φεβρουαρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.458
text: |-
  «Έχω πληροφορηθεί ότι στις 28 Ιανουαρίου 2013 δύο τουρκικά μαχητικά F16 παρενόχλησαν αεροσκάφος των αερογραμμών των Ηνωμένων Αραβικών Εμιράτων “Emirates”, ενώ αυτό πετούσε εντός του κυπριακού εναέριου χώρου, και ζήτησαν από τον πιλότο να σταματήσει να υπακούει στις οδηγίες του Κέντρου Ελέγχου Πτήσεων Λευκωσίας και να συνεννοείται με τον πύργο ελέγχου του παράνομου κατοχικού αεροδρομίου της Τύμπου. Η παρενόχληση επαναλήφθηκε δύο φορές με διαφορά δέκα λεπτών. Στην περιοχή βόρεια της Κύπρου βρισκόταν σε εξέλιξη τουρκική άσκηση για την οποία είχαν δεσμευθεί δύο περιοχές. Τα F16 που συμμετείχαν στην άσκηση προσέγγισαν το αεροσκάφος και το παρενόχλησαν πετώντας παράλληλα με αυτό σε πολύ κοντινή απόσταση, σε ύψος 300 ποδών πάνω από αυτό, κάτι που επαναλήφθηκε δύο φορές. Και στις δύο περιπτώσεις ο πιλότος του αεροσκάφους των Ηνωμένων Αραβικών Εμιράτων δε μετέβαλε τα χαρακτηριστικά της πτήσης και ακολούθησε την πορεία του. Τα μαχητικά απομακρύνθηκαν κατευθυνόμενα βόρεια. Το περιστατικό, το οποίο προκάλεσε έντονη ανησυχία, ερμηνεύεται ως απόφαση της ’γκυρας να κλιμακώσει την ένταση στην Κύπρο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα διαβήματα στα οποία έχει προβεί η Κυπριακή Δημοκρατία και ποια ήταν η αντίδραση των Ηνωμένων Εθνών, καθώς και των άλλων διεθνών οργανισμών.»
