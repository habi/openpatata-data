answers:
- http://www2.parliament.cy/parliamentgr/008_03b/23_06_008_03_539.htm
by:
- Καράς Αντώνης
date: '2004-04-15'
heading: Ερώτηση με αρ. 23.06.008.03.539, ημερομηνίας 15 Απριλίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.03.539
text: |-
  «Στις τουριστικές περιοχές της ελεύθερης Αμμοχώστου, αλλά και ολόκληρης της Κύπρου, χιλιάδες τουρίστες παρενοχλούνται καθημερινά από εκατοντάδες κράχτες. Λόγω της ελλιπούς επιβολής του νόμου, οι διάφοροι κράχτες εισέρχονται ακόμα και μέσα στα διαμερίσματα όπου διαμένουν οι τουρίστες. Ως εκ τούτου, δημιουργείται μια πολύ αρνητική εικόνα για το τουριστικό προϊόν της Κύπρου.

  Από τις 15 Μαρτίου 2002 το αδίκημα της άγρας πελατών/κραχτισμού ρυθμίζεται εξώδικα και τιμωρείται με πρόστιμο ύψους £50. Παρά ταύτα, λόγω της αδυναμίας απόδειξης του σοβαρού αυτού αδικήματος, κανένας παραβάτης δεν έχει προσαχθεί ενώπιον της δικαιοσύνης.

  Σύμφωνα με γραπτή πληροφόρηση που είχα από τον Υπουργό Εμπορίου, Βιομηχανίας και Τουρισμού (12 Δεκεμβρίου 2002), ο Επίτροπος Νομοθεσίας ετοίμασε σχετικό νομοσχέδιο το οποίο ευρίσκεται ενώπιον της Νομικής Υπηρεσίας για νομοτεχνικό έλεγχο.

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα εξής:

  1. Πότε υπολογίζεται ότι το νομοσχέδιο που ρυθμίζει το πρόβλημα της άγρας πελατών θα είναι έτοιμο, ώστε να κατατεθεί στη Βουλή των Αντιπροσώπων;

  2. Δίδεται εξουσιοδότηση στις τοπικές αρχές (λ.χ. δημοτική αστυνομία), είτε μέσω του υφιστάμενου άρθρου του ποινικού κώδικα είτε μέσω της υπό επεξεργασία νομοθεσίας, για αντιμετώπιση του προβλήματος σε τοπικό επίπεδο;»
