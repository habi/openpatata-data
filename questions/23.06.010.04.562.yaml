answers: []
by:
- Περδίκης Γιώργος
date: '2015-05-12'
heading: Ερώτηση με αρ. 23.06.010.04.562, ημερομηνίας 12 Μαΐου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.562
text: |-
  «Έχω πληροφορηθεί ότι οι έκτακτοι τεχνολόγοι του νοσοκομειακού εργαστηρίου του Γενικού Νοσοκομείου Λευκωσίας έχουν αποστείλει επιστολή τόσο στο Υπουργείο Υγείας όσο και στην Επίτροπο Διοικήσεως διαμαρτυρόμενοι για σειρά εργασιακών ζητημάτων που αφορούν τόσο την ασφάλειά τους όσο και τις προνομιακές μεταθέσεις προσωπικού στην πρωινή βάρδια. Σύμφωνα με τις πληροφορίες μου, στην επιστολή τους κάνουν λόγο για σοβαρή έλλειψη ασφάλειας στα χημικά εργαστήρια, αφού ο καθένας μπορεί να εισέλθει σε αυτά χωρίς έλεγχο. Το πρόβλημα είναι ακόμη εντονότερο κυρίως κατά τις βραδινές ώρες. Παράλληλα, διαμαρτύρονται για το χρόνιο πρόβλημα της δυσοσμίας στο χημείο και τονίζουν ότι το ίδιο το υπουργείο δεν προβαίνει στη λήψη των απαραίτητων μέτρων, ώστε να διασφαλιστεί η υγεία και η ασφάλεια των εργαζομένων. Θέματα ασφάλειας τίθενται επίσης λόγω της κακής κατασκευής του κτιρίου και του συστήματος εξαερισμού. Παράλληλα, οι τεχνολόγοι εκφράζουν έντονο προβληματισμό αναφορικά με τα ωράρια λειτουργίας των νοσοκομειακών εργαστηρίων και καταγγέλλουν άνιση μεταχείριση μεταξύ των εργαζομένων. Πολλοί εργοδοτούμενοι ειδικού ωραρίου, όπως καταγγέλλουν, εργάζονται καλύπτοντας το πρωινό ωράριο εργασίας, με αποτέλεσμα ορισμένοι εργαζόμενοι να καλούνται να εργαστούν σε διπλάσιο αριθμό βραδινών βαρδιών από ό,τι προηγουμένως. Η απάντηση που έλαβαν αναφορικά με το πιο πάνω ζήτημα, όπως αναφέρουν, είναι ότι η εντολή μετακίνησης των πιο πάνω εργοδοτουμένων ειδικού ωραρίου δόθηκε από το Προεδρικό.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, για να αντιμετωπίσει τόσο τα θέματα ασφάλειας και υγείας που εγείρουν οι τεχνολόγοι του νοσοκομειακού εργαστηρίου του Γενικού Νοσοκομείου Λευκωσίας όσο και τα θέματα άνισης μεταχείρισης των εργαζομένων.»
