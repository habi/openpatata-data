_id: 23.06.010.03.483_483
_position_on_page: 483
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_483.htm
by:
- Περδίκης Γιώργος
date: '2014-02-05'
heading: Ερώτηση με αρ. 23.06.010.03.483, ημερομηνίας 5 Φεβρουαρίου 2014, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.483
text: |-
  «Από παλαιότερη απάντηση του τέως Υπουργού Εμπορίου, Βιομηχανίας και Τουρισμού κ. Νεοκλή Συλικιώτη στην ερώτησή μου με αρ. 23.06.010.02.143 αναφορικά με πρατήριο πετρελαιοειδών στη Λάρνακα ο διαχειριστής του οποίου συνελήφθη ως ύποπτος για επεμβάσεις στα ηλεκτρονικά συστήματα του πρατηρίου, με αποτέλεσμα οι πελάτες να παίρνουν λιγότερη ποσότητα καυσίμων από εκείνη για την οποία πλήρωναν, ενώ παράλληλα υπήρξε και καταγγελία ότι πωλούσε τα καύσιμα πιο φθηνά από άλλα πρατήρια πετρελαιοειδών, πληροφορήθηκα ότι το πρατήριο πετρελαιοειδών έχει περιέλθει στην ιδιοκτησία της εταιρείας πετρελαιοειδών Lukoil Cyprus Ltd. και λειτουργεί υπό τη διεύθυνσή της.

  Παράλληλα, όπως πληροφορήθηκα από την απάντηση του τέως υπουργού σε ό,τι αφορά στην ποινική δίωξη του διαχειριστή του πρατηρίου ή και άλλων εμπλεκομένων στην όλη υπόθεση, το θέμα χειρίζεται η αστυνομία στην οποία το Υπουργείο Εσωτερικών έχει διαβιβάσει τη σχετική έκθεση γεγονότων. Σε απάντηση του Υπουργού Δικαιοσύνης και Δημοσίας Τάξεως κ. Ιωνά Νικολάου στην ίδια ερώτησή μου, πληροφορήθηκα ότι, σε ό,τι αφορά την ποινική δίωξη του διαχειριστή του πρατηρίου, το θέμα εξετάζεται σε συνεργασία με τις σουηδικές αρχές.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα αποτελέσματα της έρευνας που έχει διεξαγάγει η αστυνομία σε συνεργασία με τις σουηδικές αρχές, καθώς επίσης και αν έχει ασκηθεί οποιαδήποτε ποινική δίωξη εναντίον του τέως διαχειριστή του εν λόγω πρατηρίου πετρελαιοειδών στη Λάρνακα.»
