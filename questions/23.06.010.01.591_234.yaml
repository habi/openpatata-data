_id: 23.06.010.01.591_234
_position_on_page: 234
_sources:
- http://www2.parliament.cy/parliamentgr/008_02/chronological/008_02_IA-2.htm
answers: []
by:
- mp_id: perdikis-giorgos
date: '2012-03-14'
heading: Ερώτηση με αρ. 23.06.010.01.591, ημερομηνίας 14 Μαρτίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.01.591
text: |-
  «Στην έκθεσή της για το έτος 2010 η Γενική Ελεγκτής αναφέρει ότι στα όρια 24 δήμων λειτουργούσαν, μέχρι την ετοιμασία της εν λόγω έκθεσης, συνολικά 187 πρατήρια πετρελαιοειδών, από τα οποία τα 90 λειτουργούσαν χωρίς να έχουν εξασφαλίσει άδεια λειτουργίας, όπως προνοείται στο άρθρο 4(1) του περί Ρυθμίσεως Πρατηρίων Πετρελαιοειδών Νόμου, καθότι δεν πληρούν τους όρους και τις προϋποθέσεις που προβλέπονται στη σχετική νομοθεσία. Σημειώνεται ότι για 65 πρατήρια εκδόθηκε αντικανονικά άδεια λειτουργίας, χωρίς να πληρούν τους όρους και τις προϋποθέσεις της σχετικής νομοθεσίας. Η Γενική Ελεγκτής μάς ενημερώνει επίσης ότι, σύμφωνα με επιστολή του Γενικού Εισαγγελέα της Δημοκρατίας, ημερομηνίας 22 Σεπτεμβρίου 2009, προς το γενικό διευθυντή του Υπουργείου Εσωτερικών, η λειτουργία πρατηρίων πετρελαιοειδών χωρίς την εξασφάλιση άδειας λειτουργίας συνιστά, με βάση το άρθρο 11 των περί Ρυθμίσεως Πρατηρίων Πετρελαιοειδών Νόμων του 1968 μέχρι 1999, ποινικό αδίκημα και ζητά από το γενικό διευθυντή του Υπουργείου Εσωτερικών να ενημερώσει σχετικά τους δήμους και τις κοινοτικές αρχές και να τους καλέσει να συνεργαστούν με την αστυνομία, ώστε να εντοπιστούν τα παράνομα υποστατικά και χώροι και να καταγγελθούν.



  Παρακαλώ όπως ο αρμόδιος υπουργός ενημερώσει τη Βουλή των Αντιπροσώπων σε ποιες ενέργειες έχει προβεί για διευθέτηση της άρσης αυτής της παρανομίας και πόσα πρατήρια έχουν καταγγελθεί στην αστυνομία για μη εξασφάλιση άδειας λειτουργίας. Επίσης, παρακαλώ όπως ενημερωθεί η Βουλή των Αντιπροσώπων για τα μέτρα που έλαβε, ώστε να επιταχυνθεί η διαδικασία έκδοσης αδειών των πρατηρίων πετρελαιοειδών.»
