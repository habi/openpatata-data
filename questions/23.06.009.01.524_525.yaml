_position_on_page: 525
_sources:
- http://www2.parliament.cy/parliamentgr/008_02/chronological/008_02_TA.htm
answers:
- http://www2.parliament.cy/parliamentgr/008_03c/23_06_009_01_524.htm
by:
- Γεωργίου Γεώργιος
date: '2007-06-27'
heading: Ερώτηση με αρ. 23.06.009.01.524, ημερομηνίας 27 Ιουνίου 2007, του βουλευτή
  εκλογικής περιφέρειας Αμμοχώστου κ. Γεώργιου Γεωργίου
identifier: 23.06.009.01.524
text: |-
  «Όπως ήταν αναμενόμενο, με τη σταδιακή φιλελευθεροποίηση της αγοράς με βάση την πολιτική της Ευρωπαϊκής Ένωσης (ΕΕ), ο ανταγωνισμός στην αγορά των ταχυδρομικών υπηρεσιών έχει ενταθεί με την είσοδο νέων ιδιωτικών εταιρειών και, ως εκ τούτου, τα κυπριακά ταχυδρομεία με το αναχρονιστικό καθεστώς του κυβερνητικού τμήματος βρίσκονται σε μειονεκτική θέση. Παράλληλα, η ποιότητα των υπηρεσιών που προσφέρουν είναι πολύ πιο κάτω από τα επίπεδα που καθορίζει η σχετική ευρωπαϊκή Οδηγία, αλλά και η κυπριακή νομοθεσία που ψηφίστηκε στα πλαίσια της εναρμόνισης και αισθητά χαμηλότερη αντίστοιχων επιπέδων στις υπόλοιπες είκοσι τέσσερις χώρες μέλη της ΕΕ. Το Τμήμα Ταχυδρομικών Υπηρεσιών έχει επίσης περιοριστεί στις παραδοσιακές ταχυδρομικές υπηρεσίες (κυρίως επιστολικό ταχυδρομείο), ενώ οι υπηρεσίες προστιθέμενης αξίας βρίσκονται 100% στα χέρια ιδιωτικών εταιρειών, όπως είναι η υπηρεσία επείγουσας αλληλογραφίας (courier service) και δεμάτων εσωτερικού.

  Με βάση τα πιο πάνω, παρακαλείται ο αρμόδιος υπουργός να πληροφορήσει τη Βουλή των Αντιπροσώπων τα ακόλουθα:

  1. Σε ποιο στάδιο βρίσκεται η επεξεργασία νομικού πλαισίου για τον εκσυγχρονισμό και την αποτελεσματική λειτουργία των Ταχυδρομικών Υπηρεσιών;

  2. Σε ποιο στάδιο βρίσκεται η υποχρέωση πλέον των κρατών-μελών της ΕΕ να παρέχουν δωρεάν τις ταχυδρομικές υπηρεσίες σε άτομα με προβλήματα όρασης;

  Σε ποιες ενέργειες προβαίνει το αρμόδιο υπουργείο για την απρόσκοπτη λειτουργία και διεκπεραίωση των εργασιών στα κυπριακά ταχυδρομεία με την εισαγωγή του ευρώ από την 1η Ιανουαρίου του 2008;»
