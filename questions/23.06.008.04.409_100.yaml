_id: 23.06.008.04.409_100
_position_on_page: 100
_sources:
- http://www2.parliament.cy/parliamentgr/008_02/chronological/008_02_HD_2.htm
answers: []
by:
- mp_id: karas-antonis
date: '2004-11-08'
heading: Ερώτηση με αρ. 23.06.008.04.409, ημερομηνίας 8 Νοεμβρίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.04.409
text: |-
  «Σύμφωνα με πληροφόρηση που είχα, η ολοκλήρωση των οικοδομικών εργασιών, καθώς και η παράδοση του νέου Γενικού Νοσοκομείου Αμμοχώστου από τον εργολάβο υπολογίζονται στις αρχές Ιανουαρίου 2005. Παρά ταύτα, η παράδοση του εν λόγω έργου θα είναι εικονική, καθότι χώροι του νοσοκομείου θα είναι ημιτελείς, λόγω των αδικαιολόγητων καθυστερήσεων που παρατηρούνται στην κατακύρωση προσφορών για πακέτα ιατρικού εξοπλισμού, καθώς και στη μη παροχή των αναγκαίων οδηγιών στον εργολάβο, ούτως ώστε να μπορεί να προχωρήσει στην παράδοση ενός πιο ολοκληρωμένου έργου.

  Αναφορικά με το θέμα της εγκατάστασης ιατρικού εξοπλισμού, σε σχετική επιστολή, με ημερομηνία 14 Σεπτεμβρίου 2004 και αρ. φακ. 39/86, της κ. Στάλως Αριστείδου, εκ μέρους του διευθυντή του Τμήματος Δημοσίων Έργων, προς το γενικό διευθυντή του Υπουργείου Υγείας αναφέρονται τα εξής:

  “Μέχρι σήμερα για το νέο Γενικό Νοσοκομείο Αμμοχώστου έχουν κατακυρωθεί τρία πακέτα εξοπλισμού, δηλαδή του αξονικού τομογράφου, της αιμοδιάλυσης και της αποστείρωσης, για τα οποία δόθηκαν ήδη οι αναγκαίες πληροφορίες προς τον εργολάβο και η εγκατάσταση έχει τροχοδρομηθεί.

  Δεν υπάρχει μέχρι σήμερα οποιαδήποτε περαιτέρω πληροφόρηση για επικείμενη κατακύρωση άλλων πακέτων ιατρικού εξοπλισμού, έτσι ώστε να δοθούν οι αναγκαίες οδηγίες για οικοδομικές ή άλλες εργασίες στον εργολάβο.”.

  Αξίζει να σημειωθεί ότι η αδικαιολόγητη καθυστέρηση που παρατηρείται αναφορικά με την κατακύρωση προσφορών για πακέτα ιατρικού εξοπλισμού, αλλά και η συσκότιση που παρατηρείται γύρω από το όλο θέμα είναι πιθανό να μας οδηγήσουν στο να έχουμε ένα κτιριακά νέο και αναβαθμισμένο νοσοκομείο με υποβαθμισμένες ιατρικές υπηρεσίες.

  Ως εκ τούτου, παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα εξής:

  1. Σε ποιο στάδιο βρίσκεται η διαδικασία κατακύρωσης προσφορών για πακέτα ιατρικού εξοπλισμού (πόσα έχουν κατακυρωθεί, πόσα δεν έχουν κατακυρωθεί και πότε υπολογίζεται να ολοκληρωθεί η όλη διαδικασία);

  2. Πόσο επηρεάζεται η αποπεράτωση και λειτουργία του νοσοκομείου από τις καθυστερήσεις που παρατηρούνται όσον αφορά την προκήρυξη και κατακύρωση προσφορών και παραλαβή και εγκατάσταση ιατρικού εξοπλισμού;

  3. Πότε τοποθετείται χρονικά η λειτουργία του νέου Γενικού Νοσοκομείου Αμμοχώστου;»
