answers: []
identifier: 23.06.010.03.022
question:
  by:
  - Περδίκης Γιώργος
  date: '2013-07-18'
  text: |-
    «Σύμφωνα με την έκθεση της Επιτρόπου Διοικήσεως αναφορικά με τη λειτουργία των εργοστασίων “Βιοχρώμ” και “Α. Π. Γεωργιάδης” στην οικιστική περιοχή της κοινότητας Πέρα Χωριού Νήσου, τα υποστατικά του εργοστασίου παραγωγής χρωμάτων “Βιοχρώμ” έχουν ανεγερθεί στα τεμάχια στις εγκεκριμένες σύμφωνα με τις άδειες θέσεις, όμως ορισμένα με διαφορετικές διαστάσεις από τις εγκριθείσες. Για το λόγο αυτό, σύμφωνα με την έκθεση της Επιτρόπου Διοικήσεως, ο έπαρχος με επιστολή, ημερομηνίας 1ης Νοεμβρίου 2011, κάλεσε την ιδιοκτήτρια εταιρεία του εργοστασίου να αποταθεί με αίτησή της στο επαρχιακό γραφείο του Τμήματος Πολεοδομίας και Οικήσεως, για να εξεταστεί το ενδεχόμενο έκδοσης καλυπτικής πολεοδομικής άδειας κατά παρέκκλιση των προνοιών της Δήλωσης Πολιτικής. Η εταιρεία δεν ανταποκρίθηκε και προειδοποιήθηκε την 21η Μαΐου 2012 ότι, αν εντός ενός μηνός δεν ενεργούσε για την αποκατάσταση της νομιμότητας, θα λαμβάνονταν δικαστικά μέτρα εναντίον της. Μέχρι τα μέσα Σεπτεμβρίου 2012 δεν είχαν ακόμα ληφθεί μέτρα κατά της εταιρείας.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η ιδιοκτήτρια εταιρεία του εργοστασίου αποτάθηκε με αίτησή της στο επαρχιακό γραφείο του Τμήματος Πολεοδομίας και Οικήσεως, για να εξεταστεί το ενδεχόμενο έκδοσης καλυπτικής πολεοδομικής άδειας, καθώς και αν σε αντίθετη περίπτωση έχουν ληφθεί οποιαδήποτε μέτρα κατά της εταιρείας. Παρακαλώ επίσης τον αρμόδιο υπουργό να αποστείλει στη Βουλή των Αντιπροσώπων στοιχεία για τα παράνομα υποστατικά (π.χ. πολεοδομικά σχέδια, τετραγωνικά μέτρα κτλ.) που διαθέτει η εν λόγω εταιρεία στην εν λόγω τοποθεσία.»
  title: Ερώτηση με αρ. 23.06.010.03.022, ημερομηνίας 18 Ιουλίου 2013, του βουλευτή
    εκλογικής περιφέρειας Λευκωσίας κ. Γιώργου Περδίκη
