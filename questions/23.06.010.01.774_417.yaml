_id: 23.06.010.01.774_417
_position_on_page: 417
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.774.htm
by:
- mp_id: perdikis-giorgos
date: '2012-04-25'
heading: Ερώτηση με αρ. 23.06.010.01.774, ημερομηνίας 25 Απριλίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.01.774
text: |-
  «Στις 29 Μαρτίου 2012 η Βουλή των Αντιπροσώπων ψήφισε νόμο με τίτλο “Ο περί Συντάξεων (Τροποποιητικός) Νόμος του 2012”. Σκοπός του εν λόγω νόμου ήταν η μεταφορά των συνταξιοδοτικών δικαιωμάτων των δημόσιων υπαλλήλων στο ταμείο συντάξεων της ΕΕ. Εκ των υστέρων πληροφορήθηκα ότι το εν λόγω νομοσχέδιο έπρεπε να είχε ετοιμαστεί και να ψηφιστεί σε νόμο πριν από την ένταξη της Κύπρου στην ΕΕ και να είναι σε ισχύ κατά την ημερομηνία ένταξης της Κύπρου στην ΕΕ. Επιπλέον, μου έχει καταγγελθεί ότι το νομοσχέδιο δεν ετοιμάστηκε σε συνάρτηση με τις υποδείξεις της Ευρωπαϊκής Επιτροπής, όπως είχαν διαβιβαστεί με δύο προειδοποιητικές επιστολές. Συγκεκριμένα, αναφέρεται ότι υπάρχει διάκριση ως προς την απόδοση συνταξιοδοτικών δικαιωμάτων μεταξύ δημόσιων υπαλλήλων που παραιτήθηκαν από τη δημόσια υπηρεσία της Κύπρου πριν από το τεσσαρακοστό πέμπτο έτος της ηλικίας τους και αυτών που είναι άνω των σαράντα πέντε ετών. Αντιλαμβάνομαι ότι μια τέτοια διάκριση αποτελεί παραβίαση του νομοθετικού πλαισίου της ΕΕ (συνθήκης, κανονισμών και σχετικών αποφάσεων του Δικαστηρίου Ευρωπαϊκών Κοινοτήτων) και ειδικότερα των διατάξεων που σχετίζονται με την ελεύθερη διακίνηση των εργαζομένων και της υποχρέωσης των κρατών μελών να παράσχουν διευκολύνσεις στους υπαλλήλους που εργοδοτούνται στα θεσμικά όργανα της ΕΕ.

  Παρακαλώ όπως ο αρμόδιος υπουργός ενημερώσει τη Βουλή των Αντιπροσώπων αν όντως δημιουργείται δυσμενής διάκριση ως προς τη διαχείριση εργαζομένων που επιλέγουν να παραιτηθούν από τη δημόσια υπηρεσία, για να εργαστούν σε θεσμικά όργανα της ΕΕ πριν συμπληρώσουν το τεσσαρακοστό πέμπτο έτος της ηλικίας τους σε σχέση με δημόσιους υπαλλήλους που επιλέγουν να παραιτηθούν μετά το τεσσαρακοστό πέμπτο έτος της ηλικίας τους. Επιπλέον, παρακαλώ όπως μας διαβιβαστούν οι δύο προειδοποιητικές επιστολές που είχαν αποσταλεί στην Κυπριακή Δημοκρατία που αφορούν τα δύο αυτά θέματα και όποιες άλλες γραπτές υποδείξεις έχει λάβει το αρμόδιο υπουργείο όσον αφορά τη διόρθωση αυτής της στρέβλωσης στο νομοθετικό μας πλαίσιο.»
