_id: 23.06.009.03.576_579
_position_on_page: 579
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_576.htm
by:
- Μητσόπουλος Τάσος
date: '2009-06-15'
heading: Ερώτηση με αρ. 23.06.009.03.576, ημερομηνίας 15 Ιουνίου 2009, του βουλευτή
  εκλογικής περιφέρειας Λάρνακας κ. Τάσου Μητσόπουλου
identifier: 23.06.009.03.576
text: |-
  «Η αυτονόμηση της Πυροσβεστικής Υπηρεσίας υπήρξε ένας διακηρυγμένος προγραμματικός στόχος τριών τουλάχιστο κυβερνήσεων (Γλαύκου Κληρίδη, Τάσσου Παπαδόπουλου, Δημήτρη Χριστόφια). Προς επίτευξη του στόχου αυτού εργάστηκαν άοκνα υπηρεσιακοί παράγοντες, τεχνοκράτες, η Κοινοβουλευτική Επιτροπή Νομικών, η οποία αφιέρωσε πληθώρα συνεδριάσεων, καθώς και αρκετοί υπουργοί οι οποίοι είχαν διακηρύξει την προσήλωσή τους στην επίτευξη του πιο πάνω στόχου. Αίφνης και κατά τρόπο άκρως προσβλητικό για το κοινοβούλιο το νομοσχέδιο αποσύρθηκε, ενώ βρισκόταν στο τελικό στάδιο της παραπομπής του στην ολομέλεια του νομοθετικού σώματος.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων για τους λόγους που επέβαλαν την αιφνιδιαστική αυτή ενέργεια, τις αλλαγές που προτίθεται να επιφέρει και πότε επιτέλους θα υλοποιηθεί η αυτονόμηση της Πυροσβεστικής Υπηρεσίας.»
