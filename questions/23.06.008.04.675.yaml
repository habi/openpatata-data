answers:
- http://www2.parliament.cy/parliamentgr/008_03b/23_06_008_04_675.htm
identifier: 23.06.008.04.675
question:
  by:
  - Μιχαηλίδης Ντίνος
  date: '2005-02-22'
  text: |-
    «Αναμφισβήτητα, καμιά πολιτική αναπτυξιακής στήριξης οιασδήποτε περιοχής δεν μπορεί να είναι αποτελεσματική, εάν δεν περιλαμβάνει την προώθηση υποδομών για τη βελτίωση της ποιότητας ζωής των κατοίκων της. Πρωτοβουλίες όπως η κατασκευή έργων και αθλητικών εγκαταστάσεων αποτελούν βασική υποχρέωση της πολιτείας, ιδιαίτερα όταν ανταποκρίνονται στις ιδιαίτερες ανάγκες κάθε περιοχής και βοηθούν τις τοπικές κοινωνίες να αυξάνουν το εύρος των δυνατοτήτων τους και το επίπεδο ανάπτυξής τους, έτσι ώστε να μην αποδυναμώνονται και να καθίστανται απειλούμενες.

    Με δεδομένη την ανάγκη για στήριξη του αγροτικού πληθυσμού και ανασυγκρότηση της υπαίθρου και δοθείσης της ουσιαστικής προσφοράς της πολιτείας στην αγροτική περιοχή της Κυπερούντας, των Χανδριών, των Αγριδιών και γενικά της περιοχής της Πιτσιλιάς, παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν η κυβέρνηση και συγκεκριμένα ο Κυπριακός Οργανισμός Αθλητισμού προτίθεται και πότε να ικανοποιήσει το αίτημα του κοινοτικού συμβουλίου της Κυπερούντας για ολοκλήρωση της κατασκευής ορεινού αθλητικού κέντρου προετοιμασίας στην Κυπερούντα, το οποίο εντάσσεται στα πλαίσια υλοποίησης του υπό κατασκευή Πολυδύναμου Κέντρου Κυπερούντας.

    Ως γνωστό, το Πολυδύναμο Κέντρο Κυπερούντας είναι ένα φιλόδοξο για την περιοχή έργο, η απόφαση για την εκτέλεση του οποίου ελήφθη πριν από πολλά χρόνια και πραγματοποιείται με τη συνεισφορά της κυβέρνησης και της κοινότητας Κυπερούντας. Για την ολοκλήρωση του έργου αναμένεται το υπόλοιπο της συνεισφοράς της κυβέρνησης, το οποίο ανέρχεται στις £158.000.

    Η κυβέρνηση είναι πραγματικά εκτεθειμένη για τη μη αποπληρωμή της δικής της συνεισφοράς για την ολοκλήρωση του έργου και παρακαλείται το αρμόδιο υπουργείο να πληροφορήσει το σώμα κατά πόσο η συνεισφορά αυτή, καθώς και εκείνη που αφορά τον ΚΟΑ για την κατασκευή του αθλητικού κέντρου, θα υλοποιηθεί και πότε.»
  title: Ερώτηση με αρ. 23.06.008.04.675, ημερομηνίας 22 Φεβρουαρίου 2005, του βουλευτή
    εκλογικής περιφέρειας Λεμεσού κ. Ντίνου Μιχαηλίδη
