_id: 23.06.010.05.360_360
_position_on_page: 360
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_360.htm
by:
- mp_id: charalampidou-eirini
date: '2016-02-04'
heading: Ερώτηση με αρ. 23.06.010.05.360, ημερομηνίας 4 Φεβρουαρίου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.05.360
text: |-
  «Από τον Ιανουάριο του 2013 είχαμε θέσει ερώτημα στον αρμόδιο υπουργό σε σχέση με τους σταθμούς ασθενοφόρων σε διάφορες περιοχές της Κύπρου (Κλήρου, Παλαιό Νοσοκομείο Λεμεσού, Ορόκληνη, Πέγεια) και στο Νοσοκομείο Πόλης Χρυσοχούς, τους οποίους είχε εξοπλίσει το Υπουργείο Υγείας. Για τη στελέχωση των σταθμών αυτών είχε εκπαιδευτεί προσωπικό με έξοδα του κράτους, με την παραδοχή από πλευράς του Υπουργείου Υγείας ότι η αναδιοργάνωση και άμεση λειτουργία της Υπηρεσίας Ασθενοφόρων θα είχε ως αποτέλεσμα τη διάσωση ανθρώπινων ζωών.

  Στις 12 Οκτωβρίου 2015 η Κοινοβουλευτική Επιτροπή Οικονομικών και Προϋπολογισμού ενέκρινε την εξαίρεση από την αναστολή πλήρωσης 26 θέσεων διασωστών με σκοπό τη στελέχωση και λειτουργία των νέων σταθμών ασθενοφόρων σε διάφορες περιοχές (Κλήρου, Παλαιό Νοσοκομείο Λεμεσού, Ορόκληνη, Πέγεια) και στο Νοσοκομείο Πόλης Χρυσοχούς.

  Νοουμένου ότι οι νοσηλευτές που θα πληρώσουν τις θέσεις στους πιο πάνω σταθμούς έχουν προσληφθεί από το 2012 και απασχολούνται σε άλλα τμήματα των δημόσιων νοσοκομείων, καλείται ο αρμόδιος υπουργός να μας πληροφορήσει πότε προτίθεται το Υπουργείο Υγείας να προχωρήσει στην πρόσληψη των 26 διασωστών, οι οποίοι είναι αναγκαίοι για τη στελέχωση και λειτουργία των πιο πάνω σταθμών.

  Ταυτόχρονα, ζητούμε από τον αρμόδιο υπουργό να μας ενημερώσει αν το Υπουργείο Υγείας προτίθεται να προβεί σε αναβάθμιση της υλικοτεχνικής υποδομής των σταθμών των οποίων οι εγκαταστάσεις ολοκληρώθηκαν το 2012, όμως λόγω της μη λειτουργίας τους έχουν πλήρως ερημωθεί.»
