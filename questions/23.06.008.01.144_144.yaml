_id: 23.06.008.01.144_144
_position_on_page: 144
_sources:
- http://www2.parliament.cy/parliamentgr/008_02/chronological/008_02_HA.htm
answers:
- http://www2.parliament.cy/parliamentgr/008_03/23_06_008_01_144.htm
by:
- Περδίκης Γιώργος
date: '2002-06-27'
heading: Ερώτηση με αρ. 23.06.008.01.144 που υποβλήθηκε από το βουλευτή εκλογικής
  περιφέρειας Λευκωσίας κ. Γιώργο Περδίκη στις 27 Ιουνίου 2002
identifier: 23.06.008.01.144
text: |-
  «Σύμφωνα με πληροφορίες μου, η Κύπρος δεν έχει υπογράψει ακόμα ούτε έχει φυσικά κυρώσει τη σύμβαση που υπογράφτηκε στη Βέρνη, στις 13 Σεπτεμβρίου 1973, για τον τρόπο καταχώρισης των επωνύμων και γενικά των κύριων ονομάτων στα ληξιαρχικά βιβλία και άλλα επίσημα έγγραφα (π.χ. διαβατήρια). Κατά το άρθρο 8 της σύμβασης αυτής, “εάν υπάρχουν κανόνες, που τους θεσπίζει η Διεθνής Οργάνωση Τυποποίησης (ISO), οι κανόνες αυτοί πρέπει να εφαρμόζονται”. Για την ελληνική γλώσσα υπάρχουν κανόνες, το διεθνές πρότυπο μεταγραφής του ελληνικού αλφαβήτου σε ρομανικό ISO 843.

  Η Ελλάδα υπέγραψε τη σύμβαση της Βέρνης το 1986. Η Κύπρος, παρά τις υποδείξεις των αρμόδιων φορέων, δεν υπέγραψε ακόμη τη σύμβαση αυτή. Έτσι τα ονόματα των Κυπρίων στα επίσημα έγγραφα, όπως στα διαβατήρια, αντί να μεταγράφονται κατά το διεθνές σύστημα, μπορούν να μεταφράζονται σε άλλες γλώσσες.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων πότε η Κυπριακή Δημοκρατία προτίθεται να υπογράψει, κυρώσει και εφαρμόσει τη Σύμβαση της Βέρνης για τον τρόπο καταχώρισης των επωνύμων και γενικά των κύριων ονομάτων.»
