_id: 23.06.010.02.035_35
_position_on_page: 35
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.035.htm
by:
- Περδίκης Γιώργος
date: '2012-08-16'
heading: Ερώτηση με αρ. 23.06.010.02.035, ημερομηνίας 16 Αυγούστου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.035
text: |-
  «Έχω πληροφορηθεί από την έκθεση της Ελεγκτικής Υπηρεσίας με τίτλο “Προσαρμογή στις Κλιματικές Αλλαγές” για την έρευνα που ετοιμάστηκε από τη Διακυβερνητική Επιτροπή για την Αλλαγή του Κλίματος σχετικά με τις προβλέψεις του κλίματος για την Ευρώπη και τη Μεσόγειο. Στην έκθεση αυτή επισημαίνεται ότι η ετήσια μέση θερμοκρασία στην ευρύτερη περιοχή της Μεσογείου αναμένεται να αυξηθεί σε μεγαλύτερο βαθμό από τον παγκόσμιο μέσο όρο, ενώ η αύξηση πιθανόν να είναι μεγαλύτερη κατά τους καλοκαιρινούς μήνες. Παράλληλα, αναμένεται να μειωθεί η ετήσια βροχόπτωση στην περιοχή, με μείωση του αριθμού ημερών βροχόπτωσης και με αυξημένο κίνδυνο καλοκαιρινής ξηρασίας. Σύμφωνα με την έκθεση της Ελεγκτικής Υπηρεσίας, η έλλειψη συγκεκριμένων στοιχείων για την προβλεπόμενη αλλαγή του κλίματος στην Κύπρο αποτελεί ανασταλτικό παράγοντα στην ετοιμασία σχετικής εθνικής στρατηγικής και την εφαρμογή ενός αποτελεσματικού συστήματος προσαρμογής στις κλιματικές αλλαγές. Για το λόγο αυτό η Ελεγκτική Υπηρεσία εισηγήθηκε όπως δοθεί προτεραιότητα από τη Μετεωρολογική Υπηρεσία στην επεξεργασία των πιο πάνω στοιχείων.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η Μετεωρολογική Υπηρεσία υιοθέτησε την εισήγηση της Ελεγκτικής Υπηρεσίας και αν έχει ξεκινήσει την επεξεργασία των στοιχείων για την προβλεπόμενη αλλαγή του κλίματος στην Κύπρο.»
