_id: 23.06.010.01.486_130
_position_on_page: 130
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.486.htm
by:
- mp_id: diplaros-efthymios
date: '2012-02-23'
heading: Ερώτηση με αρ. 23.06.010.01.486, ημερομηνίας 23 Φεβρουαρίου 2012, του βουλευτή
  εκλογικής περιφέρειας Λεμεσού κ. Ευθύμιου Δίπλαρου
identifier: 23.06.010.01.486
text: |-
  «Παρακαλείται ο αρμόδιος υπουργός όπως ενημερώσει τη Βουλή των Αντιπροσώπων για τη θέση του όσον αφορά στα προγράμματα επιδοτήσεων των εσπεριδοκαλλιεργητών που χειρίζεται ο Κυπριακός Οργανισμός Αγροτικών Πληρωμών, οι πρόνοιες των οποίων φαίνεται να αποκλείουν τις μικρές καλλιέργειες και να ευνοούν μόνο τις μεγάλες καλλιέργειες και τις επιχειρήσεις.

  Το Α΄ σχέδιο, για την περίοδο 2004-2008, επιδοτούσε με €50 ανά τόνο τα εσπεριδοειδή που διετίθεντο προς χυμοποίηση και αφορούσε μόνο τους καλλιεργητές που διέθεταν περισσότερα από τρία δεκάρια καλλιεργήσιμης γης. Το Β΄ σχέδιο, για την περίοδο 2009-2013, επιδοτούσε με €200 ανά δεκάριο και αφορούσε καλλιεργητές που διέθεταν από ένα και πλέον δεκάρια γης. Ωστόσο και παρά τις αλλαγές στις πρόνοιες του σχεδίου επιδότησης, οι μικροί καλλιεργητές που δε συμμετείχαν στο σχέδιο Α΄ εξαιρέθηκαν αυτομάτως και από το σχέδιο Β΄.

  Θα ήθελα λοιπόν να πληροφορηθεί η Βουλή κατά πόσο η πρόνοια αυτή, που εξαιρεί τους μικρούς καλλιεργητές, εντάσσεται στα πλαίσια των ευρωπαϊκών Οδηγιών, καθώς και ποιους τρόπους μπορεί να εισηγηθεί το υπουργείο προς διευθέτηση του ζητήματος και άρση της διάκρισης που υφίστανται οι μικρομεσαίοι καλλιεργητές εσπεριδοειδών.»
