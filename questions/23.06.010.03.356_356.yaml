_id: 23.06.010.03.356_356
_position_on_page: 356
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_356.htm
by:
- mp_id: perdikis-giorgos
date: '2013-11-29'
heading: Ερώτηση με αρ. 23.06.010.03.356, ημερομηνίας 29 Νοεμβρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.356
text: |-
  «Από παλαιότερη απάντηση του Υπουργού Γεωργίας, Φυσικών Πόρων και Περιβάλλοντος κ. Νίκου Κουγιάλη σε ερώτησή μου με αρ. 23.06.010.03.129, αναφορικά με τους σχεδιασμούς του υπουργείου για τη διαχείριση του νερού του φράγματος Ξυλιάτου, πληροφορήθηκα για τις ποσότητες νερού που αντλεί το σφαγείο “Cypra Ltd” από το φράγμα Ξυλιάτου, καθώς και τα χοιροστάσια της γύρω περιοχής. Συγκεκριμένα, όπως πληροφορήθηκα, το σφαγείο “Cypra Ltd”, ενώ είχε λάβει έγκριση για άντληση 30 000 κυβικών μέτρων νερού για το 2013, η άντληση μέχρι την 31η Αυγούστου 2013 ανήλθε στα 32 181 κυβικά μέτρα. Επιπλέον, το χοιροστάσιο “Αδελφοί Νικοδήμου Λτδ”, ενώ είχε λάβει έγκριση για άντληση 5 000 κυβικών μέτρων νερού από το φράγμα Ξυλιάτου, η κατανάλωση μέχρι την 31η Αυγούστου 2013 ανήλθε στα 7 776 κυβικά μέτρα νερού. Παράλληλα, πληροφορείτε τη Βουλή των Αντιπροσώπων ότι η παραχώρηση νερού σε αυτές τις επιχειρήσεις, παράτυπα κατά τη γνώμη μου, είναι επί προσωρινής βάσης και το Τμήμα Γεωργίας έχει το δικαίωμα μείωσης ή και διακοπής της παροχής, όποτε τούτο θεωρηθεί αναγκαίο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τους λόγους για τους οποίους το Τμήμα Γεωργίας δε διακόπτει την παροχή νερού στο συγκεκριμένο σφαγείο και χοιροστάσιο, δεδομένων των υπερβάσεων που σημειώθηκαν, καθώς και για το αν προτίθεται να συνεχίσει να παρέχει το δικαίωμα άντλησης νερού στο εν λόγω σφαγείο και χοιροστάσιο και για το 2014, κατά παράβαση των όρων λειτουργίας του φράγματος Ξυλιάτου.»
