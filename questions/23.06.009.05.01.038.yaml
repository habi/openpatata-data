answers: []
by:
- Περδίκης Γιώργος
date: '2010-08-04'
heading: Ερώτηση με αρ. 23.06.009.05.01.038, ημερομηνίας 4 Αυγούστου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.038
text: |-
  «Έχω πληροφορηθεί ότι με απόφαση του Υπουργικού Συμβουλίου, αρ. 48.753, ημερομηνίας 2 Δεκεμβρίου 1998, δόθηκαν οδηγίες για επαναδιαπραγμάτευση της υφιστάμενης Συμφωνίας μεταξύ της κυβέρνησης της Κυπριακής Δημοκρατίας και του Ογκολογικού Κέντρου της Τράπεζας Κύπρου στη βάση αγοράς υπηρεσιών και μετά από έγκριση του Κεντρικού Συμβουλίου Προσφορών.

  Το Υπουργικό Συμβούλιο εξουσιοδότησε τότε τους Υπουργούς Υγείας και Οικονομικών όπως επαναδιαπραγματευθούν την υφιστάμενη ιδρυτική πράξη με την Τράπεζα Κύπρου και το Υπουργείο Υγείας ανέλαβε να υποβάλει προσχέδιο συμφωνίας για νομοτεχνική επεξεργασία.

  Μετά από παρέλευση πέντε χρόνων, το Σεπτέμβριο του 2003, ετοιμάστηκε το προσχέδιο συμφωνίας το οποίο επιθεωρήθηκε από την Ελεγκτική Υπηρεσία, η οποία ανέφερε, μεταξύ άλλων, το εξής: “Η νέα προσέγγιση για αγορά υπηρεσιών από το Ογκολογικό Κέντρο της Τράπεζας Κύπρου συνιστά σημαντική βελτίωση σε σχέση με το υφιστάμενο”.

  Ακολούθως, τον Αύγουστο του 2004, η Νομική Υπηρεσία της Δημοκρατίας ετοίμασε, μετά από πολλαπλές συναντήσεις με αρμοδίους, το προσχέδιο συμφωνίας. Έκτοτε, δυστυχώς, τίποτε δεν έγινε και το Ογκολογικό Κέντρο της Τράπεζας Κύπρου επιχορηγείται από το κράτος σε βάρος των κρατικών ογκολογικών υπηρεσιών.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για την τύχη του σχεδίου επαναδιαπραγμάτευσης με το εν λόγω κέντρο και γιατί μέχρι σήμερα, δώδεκα χρόνια από την απόφαση του Υπουργικού Συμβουλίου, δεν προχώρησε η επαναδιαπραγμάτευση της υφιστάμενης συμφωνίας μεταξύ της κυβέρνησης και του Ογκολογικού Κέντρου της Τράπεζας Κύπρου.»
