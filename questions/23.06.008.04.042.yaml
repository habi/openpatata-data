answers:
- http://www2.parliament.cy/parliamentgr/008_03b/23_06_008_04_042.htm
by:
- Παπαδοπούλου Αντιγόνη
date: '2004-09-01'
heading: Ερώτηση με αρ. 23.06.008.04.042, ημερομηνίας 1ης Σεπτεμβρίου 2004, της βουλευτού
  εκλογικής περιφέρειας Λευκωσίας κ. Αντιγόνης Παπαδοπούλου
identifier: 23.06.008.04.042
text: |-
  «Μετά την πρόσφατη εφαρμογή του κανονισμού για ελεύθερη μεταφορά προϊόντων από τα κατεχόμενα στις ελεύθερες περιοχές, εγείρεται σωρεία εύλογων ερωτημάτων, τα οποία απασχολούν τον προσφυγικό κόσμο. Ως εκ τούτου, καλείται το αρμόδιο υπουργείο να πληροφορήσει τη Βουλή των Αντιπροσώπων για τα ακόλουθα:

  1. Ποια προϊόντα καλύπτει ο εν λόγω κανονισμός;

  2. Περιλαμβάνονται σε αυτά και λατομικά αδρανή υλικά και αμμοχάλικα τα οποία προέρχονται από κατεχόμενα λατομεία;

  3. Πώς θα προστατευθεί ο κάθε εκτοπισθείς Ελληνοκύπριος που επαναδραστηριοποιήθηκε στον ίδιο τομέα, π.χ. στην εσπεριδοκαλλιέργεια ή στη σκυροποιία ή στην επιπλοποιία, από τον αθέμιτο ανταγωνισμό, με δεδομένο ότι οι Τουρκοκύπριοι ή οι τουρκοκυπριακές εταιρείες μπορούν να πωλήσουν σε χαμηλότερες τιμές, για το λόγο ότι δεν έχουν επενδύσει χρήματα για αγορά μηχανημάτων, τα οποία βρήκαν έτοιμα, δεν πλήρωσαν οτιδήποτε για την εκμετάλλευση της γης που ανήκε σε Ελληνοκυπρίους και διαθέτουν φτηνότερα εργατικά χέρια;

  4. Πότε υιοθετήθηκε ο κανονισμός της ΕΕ, πώς θα εφαρμοστεί και ποιοι εμπλέκονται στην εφαρμογή και στον έλεγχο τήρησης των σχετικών διαδικασιών;

  5. Πώς θα διασφαλιστεί η αμοιβαιότητα και η επί ίσοις όροις διακίνηση ελληνοκυπριακών προϊόντων προς τα κατεχόμενα, με δεδομένες τις κινήσεις της άλλης πλευράς για πολιτική εκμετάλλευση του γεγονότος;»
