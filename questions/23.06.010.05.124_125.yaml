_id: 23.06.010.05.124_125
_position_on_page: 125
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_096-124.htm
by:
- Περδίκης Γιώργος
date: '2015-09-09'
heading: Ερώτηση με αρ. 23.06.010.05.124, ημερομηνίας 9 Σεπτεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.124
text: |-
  «Από την απάντηση ημερομηνίας 20 Ιουλίου 2015 του Υπουργού Παιδείας και Πολιτισμού κ. Κώστα Καδή στην ερώτησή μου με αρ. 23.06.010.04.262, αναφορικά με το ενδεχόμενο ανάκλησης της απόφασης του Υπουργικού Συμβουλίου σε σχέση με τη στέγαση του Ινστιτούτου Υδρογονανθράκων, του Κέντρου Ωκεανογραφίας και του Τμήματος Χημικών Μηχανικών και Υδρογονανθράκων του Πανεπιστημίου Κύπρου στο χώρο του παλιού λεπροκομείου στη Λάρνακα, δεδομένου ότι η περιοχή όπου προγραμματίζεται η στέγαση των πιο πάνω τμημάτων του Πανεπιστημίου Κύπρου βρίσκεται εντός του δικτύου “Natura 2000”, πληροφορήθηκα ότι το Υπουργικό Συμβούλιο με νέα απόφασή του, ημερομηνίας 7 Μαρτίου 2015, εξουσιοδότησε τους Υπουργούς Εσωτερικών, Γεωργίας, Αγροτικής Ανάπτυξης και Περιβάλλοντος και Υγείας να μελετήσουν εκ νέου το θέμα και να υποβάλουν νέα πρόταση. Το Υπουργείο Υγείας, σύμφωνα με την απάντηση του υπουργού, ανέλαβε συντονιστικό ρόλο και ετοίμασε σχέδιο πρότασης προς το Υπουργικό Συμβούλιο, το οποίο βρίσκεται υπό μελέτη από τα εμπλεκόμενα υπουργεία. Ο πρύτανης του Πανεπιστημίου Κύπρου σε πρόσφατες δηλώσεις του ανέφερε ότι το ανώτατο εκπαιδευτικό ίδρυμα έχει ήδη υποβάλει επιχειρησιακό πλάνο για το έργο της στέγασης των πιο πάνω τμημάτων στο χώρο του παλιού λεπροκομείου στη Λάρνακα στον Πρόεδρο της Δημοκρατίας, στους Υπουργούς Υγείας και Παιδείας και Πολιτισμού και στο δήμαρχο Λάρνακας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει υποβληθεί νέα πρόταση προς το Υπουργικό Συμβούλιο αναφορικά με τη στέγαση του Ινστιτούτου Υδρογονανθράκων, του Κέντρου Ωκεανογραφίας και του Τμήματος Χημικών Μηχανικών και Υδρογονανθράκων του Πανεπιστημίου Κύπρου στο χώρο του παλιού λεπροκομείου στη Λάρνακα και τι περιλαμβάνει η πρόταση αυτή. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων τι περιλαμβάνει το επιχειρησιακό πλάνο που υπέβαλε το Πανεπιστήμιο Κύπρου στα υπουργεία και ποια είναι η σχέση του επιχειρησιακού αυτού πλάνου με την αναγκαία μελέτη εκτίμησης των επιπτώσεων στο περιβάλλον.»
