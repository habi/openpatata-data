_id: 23.06.008.04.443_134
_position_on_page: 134
_sources:
- http://www2.parliament.cy/parliamentgr/008_02/chronological/008_02_HD_2.htm
answers:
- http://www2.parliament.cy/parliamentgr/008_03b/23_06_008_04_443.htm
by:
- mp_id: karas-antonis
date: '2004-12-06'
heading: Ερώτηση με αρ. 23.06.008.04.443, ημερομηνίας 6 Δεκεμβρίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.04.443
text: |-
  «Σύμφωνα με γραπτή ενημέρωση που είχα από το Σύνδεσμο Αντιπροσώπων Ιατρικού και Επιστημονικού Εξοπλισμού Κύπρου, εγείρεται θέμα για την ημερομηνία έναρξης και λήξης της δωδεκάμηνης εργοστασιακής εγγύησης καλής λειτουργίας των μηχανημάτων που έχουν κατακυρωθεί για τα δύο νέα νοσοκομεία Λευκωσίας και Αμμοχώστου.

  Όπως αναφέρει ο εν λόγω σύνδεσμος, οι κατασκευάστριες εταιρείες παρέχουν δωδεκάμηνη εγγύηση, η οποία αρχίζει να ισχύει από την άφιξη του εξοπλισμού στο χώρο όπου θα εγκατασταθεί. Η διεθνής πρακτική είναι να παρέχεται μία περίοδος “χάριτος” 2-3 μηνών μέχρι την ημερομηνία εγκατάστασης και έναρξης λειτουργίας των μηχανημάτων. Στην περίπτωση των νέων νοσοκομείων Λευκωσίας και Αμμοχώστου εξοπλισμός άρχισε ήδη να παραδίδεται και θα συνεχίσει να παραδίδεται για τους επόμενους μήνες.

  Το θέμα που εγείρεται για την ημερομηνία έναρξης και λήξης της δωδεκάμηνης δωρεάν εγγύησης οφείλεται στο γεγονός ότι η λειτουργία των εν λόγω νοσοκομείων θα αρχίσει σε πολύ μεταγενέστερο στάδιο από την ημερομηνία παράδοσης του εξοπλισμού και στο ότι οι κατασκευάστριες εταιρείες δεν είναι διατεθειμένες να παράσχουν εγγύηση για την καλή λειτουργία των μηχανημάτων που θα φυλάγονται στις αποθήκες των δύο νέων νοσοκομείων ή ακόμη θα εγκατασταθούν μήνες πριν από την έναρξη της λειτουργίας τους στους πραγματικούς χώρους λειτουργίας τους. Στο τέλος της σχετικής επιστολής αναφέρεται ότι: “...η περίοδος δωδεκάμηνης Δωρεάν Εγγύησης θα αρχίσει 2 μήνες από την ημερομηνία άφιξης του εξοπλισμού στους χώρους των Νοσοκομείων και κατά συνέπεια η έναρξη των Συμβολαίων επταετούς Συντήρησης 12 μήνες μετέπειτα.”

  Κατά συνέπεια, το μέγα θέμα που εγείρεται σε σχέση με την περίοδο έναρξης και λήξης της δωδεκάμηνης εγγύησης είναι η πιθανότητα με την έναρξη των εργασιών των Νέων Γενικών Νοσοκομείων Λευκωσίας και Αμμοχώστου μεγάλο μέρος του ιατρικού εξοπλισμού να μην καλύπτεται από οποιαδήποτε εγγύηση.

  Ως εκ τούτου, παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα εξής:

  1. Πότε τοποθετείται χρονικά η λειτουργία των δύο νέων νοσοκομείων;

  2. Ποια μέτρα λαμβάνονται από το αρμόδιο υπουργείο, ούτως ώστε η παραλαβή και εγκατάσταση του εν λόγω εξοπλισμού να καλύπτεται από την εγγύηση;

  3. Αν η παραλαβή και εγκατάσταση του εξοπλισμού δεν εξασφαλιστεί, ετοιμάζεται ήδη μελέτη για υπαλλακτική λύση-εγγύηση;»
