_id: 23.06.010.01.371_15
_position_on_page: 15
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.371.htm
by:
- mp_id: perdikis-giorgos
date: '2012-01-12'
heading: Ερώτηση με αρ. 23.06.010.01.371, ημερομηνίας 12 Ιανουαρίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.01.371
text: |-
  «Έχω πληροφορηθεί ότι την 21η Δεκεμβρίου 2011 οι μαθητές του Λυκείου Αρχιεπισκόπου Μακαρίου Γ΄ Δασούπολης διέκοψαν τα μαθήματά τους σε ένδειξη διαμαρτυρίας για την απροκάλυπτη παρέμβαση της διευθύντριας στην έκδοση της σχολικής εφημερίδας “Δασουπολίτης” και αποφάσισαν να μην την κυκλοφορήσουν. Σύμφωνα επίσης με τις πληροφορίες μου, η διευθύντρια του λυκείου κοινοποίησε επιστολή στο Υπουργείο Παιδείας και Πολιτισμού που έκανε λόγο για παράλειψη των υπεύθυνων καθηγητών να την ενημερώνουν για τον προγραμματισμό της εφημερίδας. Στην επιστολή αυτή η διευθύντρια άφηνε ξεκάθαρα να εννοηθεί ότι συγκεκριμένη καθηγήτρια χρησιμοποιεί το σχολείο και τους συντελεστές του για προώθηση προσωπικών της απόψεων. Το γεγονός αυτό προκάλεσε θύελλα διαμαρτυριών από εκπαιδευτικούς και ανθρώπους των γραμμάτων, ενώ δημιουργείται μείζον θέμα σεβασμού των ανθρώπινων δικαιωμάτων των μαθητών.

  Παρακαλώ τον αρμόδιο υπουργό να αποστείλει στη Βουλή των Αντιπροσώπων την επιστολή που έλαβε από την εν λόγω διευθύντρια και να ενημερώσει τη Βουλή των Αντιπροσώπων για τον τρόπο με τον οποίο χειρίστηκε το πιο πάνω θέμα.»
