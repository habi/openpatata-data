answers:
- http://www2.parliament.cy/parliamentgr/008_03/23_06_008_02_270.htm
by:
- Μαύρου Ελένη
date: '2003-04-10'
heading: Ερώτηση με αρ. 23.06.008.02.270 που υποβλήθηκε από τη βουλευτή εκλογικής
  περιφέρειας Λευκωσίας κ. Ελένη Μαύρου στις 10 Απριλίου 2003.
identifier: 23.06.008.02.270
text: |-
  «Έχουμε πληροφορηθεί ότι περίπου 3 250 παιδιά με ειδικές ανάγκες φοιτούν στα σχολεία δημοτικής και μέσης εκπαίδευσης, όπως και σε ειδικές σχολές.

  Συνήθως τα παιδιά αυτά αντιμετωπίζουν παθολογικά προβλήματα, όπως νοητική καθυστέρηση, παραπληγία, ημιπληγία, σύνδρομο William, σύνδρομο Down, αυτισμό. Πέρα από αυτά τα παιδιά, φοιτούν επίσης και παιδιά με προβλήματα λόγου, συμπεριφοράς κ.ά., που προκαλούνται από ψυχοσυναισθηματικά και κοινωνικά αίτια. Ενταγμένα σε ειδικά σχολεία (εννέα σε όλη την Κύπρο) βρίσκονται παιδιά με σοβαρές παθήσεις, τα οποία αδυνατούν να ενταχθούν στα κανονικά σχολεία, βάσει του νόμου 113 του 1999. Είναι γνωστές οι πρόνοιες του νόμου, ο οποίος εφαρμόζεται εδώ και δύο χρόνια, ενώ τώρα συλλέγονται στοιχεία, για να γίνει αξιολόγηση της εφαρμογής του.

  Πέραν των πιο πάνω, έχουμε επισημάνει σοβαρά προβλήματα φύλαξης, φροντίδας και απασχόλησης των πιο πάνω παιδιών κατά τις απογευματινές ώρες, όπως και κατά τη διάρκεια των θερινών διακοπών, των διακοπών των Χριστουγέννων και του Πάσχα. Οι γονείς αδυνατούν πολλές φορές να τα προσέχουν ή το κάνουν κάτω από πολλή πίεση, με οικονομικό και ψυχολογικό κόστος για τους ίδιους και για τα παιδιά τους.

  Παρακαλείται το αρμόδιο υπουργείο να ενημερώσει τη Βουλή των Αντιπροσώπων αν έχει επισημάνει το πρόβλημα και τι μέτρα λαμβάνει ή προτίθεται να λάβει για την επίλυσή του.»
