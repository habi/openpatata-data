answers:
- http://www2.parliament.cy/parliamentgr/008_03b/23_06_008_03_580.htm
by:
- Μαύρου Ελένη
date: '2004-05-27'
heading: Ερώτηση με αρ. 23.06.008.03.580, ημερομηνίας 27 Μαΐου 2004, της βουλευτού
  εκλογικής περιφέρειας Λευκωσίας κ. Ελένης Μαύρου
identifier: 23.06.008.03.580
text: |-
  «Όπως έχουμε ενημερωθεί, όταν για έκτακτη ανάγκη προστρέξει κάποιος στο Τμήμα Πρώτων Βοηθειών και του δοθεί συνταγολόγιο για φάρμακα, παρατηρείται η εξής κατάσταση:

  Το συνταγολόγιο αυτό προορίζεται ουσιαστικά για ιδιωτικά φαρμακεία και όχι για το φαρμακείο του ίδιου του νοσοκομείου. Μάλιστα, όσοι έχουν προσφύγει στο Τμήμα Πρώτων Βοηθειών και έχουν κάρτα νοσηλείας, υποχρεούνται να πάρουν σειρά για τα εξωτερικά ιατρεία (εάν είναι ανοιχτά), να εξεταστούν εκ νέου από ειδικό ή γενικό γιατρό (εάν υπάρχει αμέσως αυτή η δυνατότητα, γιατί σε ορισμένες περιπτώσεις απαιτείται προκαθορισμένο ραντεβού), να πάρουν ξανά συνταγολόγιο και μόνον τότε μπορούν να περιμένουν στη σειρά στο φαρμακείο του νοσοκομείου, για να τους δοθούν τα φάρμακα.

  Ως αποτέλεσμα, πολλοί ασθενείς που δεν μπορούν να αναμένουν τόσες ώρες ή δεν τους εγγράφουν οι λειτουργοί του νοσοκομείου, γιατί δεν έχουν ραντεβού, αναγκάζονται να αγοράζουν τα φάρμακα στον ιδιωτικό τομέα, τη στιγμή που στην πλειοψηφία τους είναι δικαιούχοι δωρεάν περίθαλψης.

  Παρακαλείται το αρμόδιο υπουργείο να ενημερώσει τη Βουλή των Αντιπροσώπων αν το έχει απασχολήσει το κενό αυτό και αν μελετά την απλοποίηση των διαδικασιών.»
