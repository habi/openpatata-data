answers: []
identifier: 23.06.008.03.543
question:
  by:
  - Καράς Αντώνης
  date: '2004-04-15'
  text: |-
    «Σε πρόσφατη συνάντηση που είχα με την Ομοσπονδία Συνδέσμων Ιδιοκτητών Κέντρων Αναψυχής πληροφορήθηκα ότι στη συντριπτική τους πλειοψηφία οι ιδιοκτήτες κέντρων αναψυχής στην περιοχή της ελεύθερης Αμμοχώστου αδυνατούν να εξασφαλίσουν τελική έγκριση άδειας οικοδομής ή/και αλλαγής χρήσης, παρ’ όλο που τα δικά τους υποστατικά πληρούν όλες τις προδιαγραφές της νομοθεσίας. Ως εκ τούτου, μεταξύ άλλων, δεν μπορούν να εξασφαλίσουν ούτε και τελική άδεια λειτουργίας από το Υπουργείο Υγείας.

    Το πρόβλημα φαίνεται να πηγάζει από το γεγονός ότι οι διάφορες αιτήσεις για έκδοση άδειας λειτουργίας/οικοδομής ή αλλαγής χρήσης των υφιστάμενων κέντρων αναψυχής είναι υπό την αίρεση/έγκριση των ιδιοκτητών ή/και συνιδιοκτητών είτε του εμπλεκόμενου τεμαχίου γης όπου βρίσκεται κάποιο κέντρο είτε άλλων παρακείμενων καταστημάτων/επιχειρήσεων που στεγάζονται στο ίδιο κτίριο. Αποτέλεσμα τούτου είναι, όταν ο ιδιοκτήτης της γης ή κάποιος ιδιοκτήτης παρακείμενου καταστήματος/επιχείρησης που βρίσκεται στο ίδιο κτίριο δεν εγκρίνει την έκδοση άδειας είτε παρανομεί ή έχει άλλες διαφορές με το κράτος, ο ενδιαφερόμενος, παρά το ότι το υποστατικό του ιδίου πληρεί όλες τις πρόνοιες του νόμου, να μην μπορεί να εξασφαλίσει άδεια οικοδομής/λειτουργίας ή/και αλλαγής χρήσης. Κατ’ επέκταση, δεν μπορεί να πάρει ούτε και τη σχετική άδεια λειτουργίας από το Υπουργείο Υγείας.

    Οι διαφορές και οι εκκρεμότητες που έχουν οι ιδιοκτήτες και συνιδιοκτήτες γης και κτιρίων ή/και καταστημάτων με το Τμήμα Πολεοδομίας, Κτηματολογίου ή/και άλλων υπηρεσιών του κράτους απαιτούν μεγάλο χρονικό διάστημα μέχρι να διευθετηθούν. Εν τω μεταξύ, οι ιδιοκτήτες υφιστάμενων κέντρων αναψυχής έχουν όλη την καλή διάθεση να συμμορφωθούν, και αυτό πράττουν, με τις πρόνοιες της νομοθεσίας. Παρά ταύτα, οι κατά τα άλλα νόμιμοι ιδιοκτήτες κέντρων αναψυχής δεν μπορούν να εξασφαλίσουν όλες τις σχετικές άδειες εξ υπαιτιότητας κάποιων άλλων, με αποτέλεσμα να καταγγέλλονται καθημερινά και να οδηγούνται σε οικονομικό μαρασμό.

    Υπό το φως των πιο πάνω, παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα εξής:

    1. Εάν και εφόσον τα υφιστάμενα κέντρα αναψυχής πληρούν τις πρόνοιες του νόμου, ως αυτοτελείς επιχειρήσεις, υπάρχει ενδεχόμενο οι αιτήσεις τους να εξετάζονται ξεχωριστά και ανεξάρτητα από τις οποιεσδήποτε διαφορές ή/και διαφωνίες έχουν άλλοι ιδιοκτήτες ή/και συνιδιοκτήτες είτε της γης είτε παρακείμενου καταστήματος που στεγάζεται στο ίδιο κτίριο;

    2. Μπορεί να απλοποιηθεί περαιτέρω η διαδικασία εξέτασης/έκδοσης αδειών λειτουργίας, έτσι ώστε τα υφιστάμενα κέντρα αναψυχής να μπορέσουν να εξασφαλίσουν άμεσα την αναγκαία άδεια λειτουργίας;

    3. Μπορεί η άδεια λειτουργίας να εκδίδεται για χρονικό διάστημα πέραν του ενός έτους;

    4. Ενόψει και της επικείμενης τουριστικής σεζόν υπάρχουν οποιαδήποτε σχέδια από το κράτος για άμεση επίλυση του εν λόγω προβλήματος;»
  title: Ερώτηση με αρ. 23.06.008.03.543, ημερομηνίας 15 Απριλίου 2004, του βουλευτή
    εκλογικής περιφέρειας Αμμοχώστου κ. Αντώνη Καρά
