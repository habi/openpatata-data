_position_on_page: 239
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.239.htm
by:
- Περδίκης Γιώργος
date: '2010-09-28'
heading: Ερώτηση με αρ. 23.06.009.05.01.239, ημερομηνίας 28 Σεπτεμβρίου 2010, του
  βουλευτή εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.239
text: |-
  «Έχω πληροφορηθεί ότι τα τελευταία χρόνια φαίνεται να υπάρχει στα κράτη μέλη, αλλά και στο επίπεδο των θεσμικών οργάνων της Ευρωπαϊκής Ένωσης η τάση για ποινικοποίηση της σύστασης καρτέλ. Αυτή η τάση φαίνεται από τα παραδείγματα της Ιρλανδίας και της Αγγλίας. Στην Ιρλανδία οι παραβιάσεις της εθνικής νομοθεσίας θεωρούνται ποινικά αδικήματα τιμωρητέα με πρόστιμα για τις επιχειρήσεις και με φυλάκιση ή/και με πρόστιμα για διευθυντικά στελέχη. Ένα συγκρίσιμο σύστημα έχει υιοθετηθεί στην Εσθονία. Στην Αγγλία στον περί εταιρειών Νόμο του 2002 έχει προστεθεί μια νέα πρόνοια, που περιορίζεται όμως στα καρτέλ σκληροπυρηνικής μορφής, για τιμωρία με φυλάκιση ή/και με πρόστιμα μόνο σε άτομα, καθώς και μια κύρωση έκπτωσης από διευθυντική θέση.

  Η Κύπρος διαθέτει μια οικονομία με ιδιαίτερα χαρακτηριστικά όπου η προσυνεννόηση μεταξύ των ανταγωνιστών στην αγορά δημιουργεί συνθήκες ολιγοπωλίου, εξαφάνισης του υγιούς ανταγωνισμού και φαινόμενα αισχροκέρδειας. Είναι λοιπόν ιδιαίτερα σημαντικό για την εξυγίανση της κυπριακής οικονομίας να εφαρμοστούν όλες οι ευρωπαϊκές νομοθεσίες που αντιμετωπίζουν την προσυνεννόηση.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν υπάρχει πρόθεση εφαρμογής των αναφερόμενων ευρωπαϊκών νομοθεσιών.»
