answers: []
by:
- Περδίκης Γιώργος
date: '2015-09-17'
heading: Ερώτηση με αρ. 23.06.010.05.141, ημερομηνίας 17 Σεπτεμβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.141
text: |-
  «Έχω πληροφορηθεί ότι ο Σύνδεσμος Τουριστικών Επιχειρήσεων Κύπρου (ΣΤΕΚ) καταγγέλλει τις ποινικές διώξεις εναντίον ξενοδοχειακών μονάδων από τον Κυπριακό Οργανισμό Αθλητισμού (ΚΟΑ). Σύμφωνα με τη σχετική ανακοίνωση που εξέδωσε ο ΣΤΕΚ, οι εν λόγω ποινικές διώξεις είναι βεβιασμένες. Τα ξενοδοχεία, σύμφωνα με την ανακοίνωση, υποχρεούνται βάσει των κανονισμών του Κυπριακού Οργανισμού Τουρισμού και της κείμενης νομοθεσίας να συγκροτούν και να λειτουργούν γυμναστήρια, ώστε να έχουν την απαιτούμενη κατάταξή τους. Σύμφωνα με τον ΚΟΑ, τα γυμναστήρια αυτά αποτελούν σχολές γυμναστικής (όπως αναφέρει η σχετική νομοθεσία που τα διέπει). Οι ξενοδόχοι φαίνεται να διαφωνούν και ισχυρίζονται ότι αυτά λειτουργούν για εξυπηρέτηση των πελατών τους χωρίς πρόσθετη επιβάρυνση. Οι ξενοδόχοι ισχυρίζονται ότι οι μεγάλοι ξενοδοχειακοί όμιλοι και οι μεγάλοι οργανωτές ταξιδιών, οι οποίοι λειτουργούν με πολύ αυστηρά πρότυπα ασφάλειας και υγείας ανά το παγκόσμιο, δε ζητούν την υποχρεωτική παρουσία γυμναστή στο χώρο του γυμναστηρίου, από τη στιγμή που το ξενοδοχείο διαθέτει ασφάλιση για το χώρο και για τους πελάτες του. Από την άλλη, σε συνθήκες σκληρής ανεργίας η εργοδότηση νέων γυμναστών στα ξενοδοχεία θα αναβαθμίσει το τουριστικό προϊόν, τις προσφερόμενες υπηρεσίες και την προσφορά εργασίας.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για την άποψη των αρμόδιων υπηρεσιών αναφορικά με τη λειτουργία γυμναστηρίων σε ξενοδοχειακές μονάδες.»
