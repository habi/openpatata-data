_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_070.htm
by:
- Κυριακίδου Στέλλα
date: '2008-09-23'
heading: Ερώτηση με αρ. 23.06.009.03.070, ημερομηνίας 23 Σεπτεμβρίου 2008, της βουλευτού
  εκλογικής περιφέρειας Λευκωσίας κ. Στέλλας Κυριακίδου
identifier: 23.06.009.03.070
text: |-
  «Η εμπορία προσώπων είναι ένα σοβαρό διεθνές οργανωμένο έγκλημα, το οποίο παρουσιάζεται και στην Κύπρο. Με βάση τον περί Καταπολέμησης της Εμπορίας Προσώπων και Σεξουαλικής Εκμετάλλευσης Ανηλίκων Νόμο, η αστυνομία έχει καθήκον την πρόληψη, αλλά και τη διερεύνηση όλων των αδικημάτων που προκύπτουν από το νόμο και την προώθησή τους για εκδίκαση από τα δικαστήρια.

  Συγκεκριμένα, το Γραφείο Καταπολέμησης της Εμπορίας Προσώπων έχει αρμοδιότητα να διατηρεί αρχείο με πληροφορίες και στατιστικά στοιχεία, να συλλέγει και να επεξεργάζεται σχετικές πληροφορίες, να συντονίζει τις ενέργειες όλων των επαρχιακών διευθύνσεων και άλλων τμημάτων/υπηρεσιών, να διεξάγει και να λαμβάνει μέρος σε επιχειρήσεις, να συνεργάζεται και να συμβουλεύει τους ανακριτές των υποθέσεων, να ενεργεί ως συντονιστής μεταξύ Νομικής Υπηρεσίας και ανακριτών, να επικοινωνεί με θύματα, όπου ενδείκνυται, και να διεξάγει συνεντεύξεις, να παρακολουθεί την πορεία διερεύνησης των υποθέσεων μέχρι και την εκδίκασή τους, να μεριμνά για την εφαρμογή της σχετικής νομοθεσίας, να λαμβάνει μέρος σε επιτροπές όπου συζητούνται τα θέματα και να συνεργάζεται με ξένες υπηρεσίες όπως τη EUROPOL, την INTERPOL κ.ά. Επίσης, από ό,τι έχω ενημερωθεί, πολλές φορές χειρίζεται τα θύματα, μέχρι να αναλάβει το Γραφείο Ευημερίας.

  Το 2007 το γραφείο χειρίστηκε εκατόν είκοσι οκτώ υποθέσεις και αναγνωρίστηκαν πενήντα τέσσερα θύματα. Το Γραφείο Καταπολέμησης της Εμπορίας Προσώπων της αστυνομίας στελεχώνεται από τρεις μόνο λειτουργούς (μία υπαστυνόμο και δύο αστυνομικούς), που δουλεύουν ώρες γραφείου με βάση το κυβερνητικό ωράριο. Το γραφείο δεν καλύπτεται επί εικοσιτετραώρου βάσεως με σύστημα βάρδιας, όπως θα έπρεπε, δεδομένης και της φύσης των αδικημάτων.

  Παρακαλείται ο αρμόδιος υπουργός όπως ενημερώσει τη Βουλή των Αντιπροσώπων ως προς τις ενέργειες στις οποίες προτίθεται να προβεί, για να δώσει περισσότερη βαρύτητα στην καταπολέμηση της εμπορίας προσώπων, ειδικά όσον αφορά τη στελέχωση και το ωράριο λειτουργίας του Γραφείου Καταπολέμησης της Εμπορίας Προσώπων της αστυνομίας.»
