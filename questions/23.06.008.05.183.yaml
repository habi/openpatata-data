answers:
- http://www2.parliament.cy/parliamentgr/008_03b/23_06_008_05_183.htm
by:
- Μιχαηλίδης Ντίνος
date: '2005-12-14'
heading: Ερώτηση με αρ. 23.06.008.05.183, ημερομηνίας 14 Δεκεμβρίου 2005, του βουλευτή
  εκλογικής περιφέρειας Λεμεσού κ. Ντίνου Μιχαηλίδη
identifier: 23.06.008.05.183
text: |-
  «Είναι γνωστό ότι με κυβερνητικές αποφάσεις, συγκεκριμένα του Τμήματος Αρχαιοτήτων και του Τμήματος Πολεοδομίας και Οικήσεως, δεσμεύονται για αόριστο χρόνο εκτάσεις ιδιωτικής γης σε διάφορες περιοχές της Κύπρου, ιδιαίτερα σε περιοχές που παρουσιάζουν αναπτυξιακή τάση, με αποτέλεσμα, σε περίπτωση που επιδιωχθεί από τους ιδιοκτήτες αξιοποίηση της περιουσίας τους, να μην μπορούν με κανένα τρόπο, λόγω της δέσμευσης αυτής, να προχωρήσουν στην εκμετάλλευσή της.

  Παράλληλα, πέρα από τα συμφέροντα εκατοντάδων οικογενειών που θίγονται από την πολιτική αυτή της κυβέρνησης, αναφέρω ότι και πολλές άλλες αναπτύξεις για οικιστικούς σκοπούς δημόσιου συμφέροντος, όπως αυτές που προγραμματίζει ο Κυπριακός Οργανισμός Αναπτύξεως Γης, δεν μπορούν να προωθηθούν λόγω των δεσμεύσεων από το Τμήμα Πολεοδομίας και Οικήσεως, για εκπαιδευτικούς σκοπούς, σε τεμάχια γης που εξασφάλισε ο οργανισμός.

  Η προστασία των αρχαιοτήτων μας, με τη λήψη μέτρων που θα αποτρέπουν την καταστροφή τους, είναι, κατά την άποψή μας, επιβεβλημένη από κάθε άποψη και μας βρίσκει απόλυτα σύμφωνους. Επίσης, είναι κατανοητή η διαφύλαξη τεμαχίων γης σε αναπτυσσόμενες περιοχές για την ανέγερση σχολείων, γυμναστηρίων και άλλων δημόσιων κτιρίων, όταν τούτο απαιτείται, ανάλογα με την ανάπτυξη της περιοχής.

  Εκείνο όμως που είναι, κατά τη γνώμη μας, άδικο, παράνομο, αντισυνταγματικό και εκτός κάθε ηθικής τάξης είναι η δέσμευση ιδιωτικής περιουσίας χωρίς αυτή να απαλλοτριώνεται και να καταβάλλεται η τρέχουσα αξία της γης προς τους ιδιοκτήτες της ή η δέσμευσή της για χρόνια με επίσχεση ιδιωτική, με μόνη δικαιολογία ότι η δέσμευση ιδιωτικής περιουσίας που έγινε για σκοπούς δημόσιου συμφέροντος χωρίς την καταβολή της αξίας της και για χρόνο αόριστο αποτελεί νόμιμο δικαίωμα της κυβέρνησης, με αποτέλεσμα να μην υποχρεώνεται να καταβάλλει την αγοραία αξία της περιουσίας ή να ικανοποιεί με κάποιο άλλο τρόπο τους ιδιοκτήτες.

  Επειδή η πολιτική αυτή, όπου και όταν εφαρμόζεται, πλήττει οικονομικά πολλούς συμπατριώτες μας, με ιδιαίτερα δυσμενείς επιπτώσεις για τους ιδίους και τις οικογένειές τους, παρακαλείται το αρμόδιο υπουργείο να πληροφορήσει τη Βουλή των Αντιπροσώπων κατά πόσο προτίθεται να διαφοροποιήσει αυτή την πολιτική και να αποδεσμεύσει όσες περιουσίες έχουν δεσμευτεί με απαλλοτρίωση ή επίσχεση ή απλή δέσμευση επί χάρτου χωρίς μέχρι σήμερα να αποζημιωθούν οι ιδιοκτήτες τους ή, σε περίπτωση που η απαλλοτρίωση των περιουσιών είναι αναγκαία για την εξυπηρέτηση του δημόσιου συμφέροντος, να αποζημιώσει τους ιδιοκτήτες καταβάλλοντας τις τρέχουσες αξίες της αγοράς.

  Παρακαλείται επίσης το αρμόδιο υπουργείο να πληροφορήσει το σώμα κατά πόσο η ανταλλαγή των δεσμευμένων περιουσιών με άλλα τεμάχια χαλίτικης γης ίσης αξίας στην ίδια περιοχή ή η χαλάρωση πολεοδομικού συντελεστή για αντιστάθμιση των δυσμενών επιπτώσεων που προκύπτουν από τη δέσμευση των περιουσιών αυτών είναι δυνατό να αποτελέσει αντικείμενο διαβουλεύσεων με τους ιδιοκτήτες για εξεύρεση μιας κοινής αποδεκτής συμφωνίας.

  Χωρίς αμφιβολία, επειδή το θέμα αυτό, εάν δε λυθεί πολιτικά, θα απασχολήσει, όπως πληροφορούμαι, το Ευρωπαϊκό Δικαστήριο, η εξέλιξή του, όσο και αν θεωρείται από νομικίστικης άποψης αμφίβολη, είναι σίγουρο ότι θα προκαλέσει δυσμενείς επιπτώσεις για τη χώρα μας, η οποία θα εκτεθεί κατακρατούσα την περιουσία πολιτών της Δημοκρατίας για χρόνο αόριστο και καθ’ οιονδήποτε τρόπο χωρίς να τους αποζημιώνει.»
