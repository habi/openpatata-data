answers:
- http://www2.parliament.cy/parliamentgr/008_03b/23_06_008_03_511.htm
by:
- Γιάγκου Κίκης
date: '2004-03-03'
heading: Ερώτηση με αρ. 23.06.008.03.511, ημερομηνίας 3 Μαρτίου 2004, του βουλευτή
  εκλογικής περιφέρειας Αμμοχώστου κ. Κίκη Γιάγκου
identifier: 23.06.008.03.511
text: |-
  «Όπως είναι γνωστό, σύμφωνα με τον ορισμό που δίδεται στον περί Προστασίας της Παραλίας Νόμο (Κεφ. 5Α), παραλία είναι η εδαφική έκταση των 100 υαρδών από την ανώτατη στάθμη της παλίρροιας. Σ’ αυτή την έκταση απαγορεύεται η ανέγερση οποιασδήποτε οικοδομής. Η εδαφική αυτή έκταση δεν αποτυπώνεται σ’ οποιοδήποτε σχέδιο και δεν είναι δυνατό να αποτυπωθεί, γιατί με την πάροδο του χρόνου είναι δυνατό να μετατοπισθεί.

  Έχει παρατηρηθεί πως αρμόδιες αρχές, σύμφωνα με τον περί Ρυθμίσεως Οδών και Οικοδομών Νόμο, και πολεοδομικές αρχές, σύμφωνα με τον περί Πολεοδομίας και Χωροταξίας Νόμο, έχουν παραχωρήσει άδειες οικοδομής και έχουν ανεγερθεί κτίρια εντός της παραλίας, με συνέπεια να περιορίζεται η προσπέλαση πολιτών στην παραλία, η οποία αποτελεί δημόσιο αγαθό και απολαύσιμο ελεύθερα από το κοινό.

  Παρακαλείται το αρμόδιο υπουργείο όπως ενημερώσει τη Βουλή των Αντιπροσώπων για τα ακόλουθα:

  1. Σε πόσες και σε ποιες περιπτώσεις έχουν παραχωρηθεί άδειες και έχουν ανεγερθεί οικοδομές εντός της παραλίας;

  2. Σε πόσες και σε ποιες περιπτώσεις η παραλία έχει μετακινηθεί τα τελευταία χρόνια εις βάρος της ξηράς;

  3. Είναι αρμοδιότητα του κράτους η προστασία ιδιωτικών εκτάσεων από τη μετακίνηση της θάλασσας, λόγω παλίρροιας, προς την ξηρά και, αν ναι, τι μέτρα προγραμματίζει;

  4. Πώς οι πολίτες μπορούν απρόσκοπτα να χρησιμοποιούν την παραλία, στις περιπτώσεις που η παλίρροια επηρέασε εδαφικές εκτάσεις που ανήκουν σε ιδιώτες;»
