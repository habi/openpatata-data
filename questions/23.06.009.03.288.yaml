answers:
- http://www2.parliament.cy/parliamentgr/008_03d/23_06_009_03_288.htm
by:
- Περδίκης Γιώργος
date: '2009-01-07'
heading: Ερώτηση με αρ. 23.06.009.03.288, ημερομηνίας 7 Ιανουαρίου 2009, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.03.288
text: |-
  «Πρόσφατα πραγματοποιήθηκε στο αεροδρόμιο Λάρνακας η άσκηση “Ξαφνική καταιγίδα 2008”, που αφορούσε την αντιμετώπιση του σεναρίου συντριβής αεροσκάφους κατά την προσγείωσή του και διάσωσης επιβατών. Τέτοιου είδους περιστατικά δεν είναι σπάνια και συνήθως προκαλούν το θάνατο ή τον τραυματισμό πολλών ανθρώπων.

  Ταυτόχρονα όμως, η φύση του ατυχήματος προσφέρει πολλές δυνατότητες διάσωσης. Προφανώς, η άσκηση σ’ αυτό ακριβώς αποσκοπούσε, δηλαδή στη διεύρυνση των δυνατοτήτων διάσωσης των επιβατών από ένα τέτοιο ατύχημα. Η εκπαίδευση του προσωπικού, ο κατάλληλος εξοπλισμός, η υποδομή, καθώς και ο επιτυχής συντονισμός και η οργάνωση μπορούν να σώσουν δεκάδες ανθρώπινες ζωές σε τέτοιας μορφής ατυχήματα.

  Ένα σοβαρό ερώτημα που προκύπτει είναι αν διαθέτουμε τέτοια οργάνωση, εξοπλισμό και προσωπικό. Πιο συγκεκριμένα και έχοντας τα δεδομένα της άσκησης υπόψη μου, θεωρώ ότι το υποθετικό σενάριο των δεκαέξι επιβατών που μεταφέρθηκαν στο νοσοκομείο απέχει από την πραγματικότητα. Σε τέτοια ατυχήματα οι επιβάτες που τραυματίζονται και μεταφέρονται στα νοσοκομεία είναι πολύ περισσότεροι (παραδείγματος χάριν τα πρόσφατα περιστατικά στην Ισπανία και στο Ντένβερ του Κολοράντο).

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων για τα αποτελέσματα της άσκησης “Ξαφνική καταιγίδα 2008” και πιο συγκεκριμένα αν η Λάρνακα και η Πάφος διαθέτουν ικανό αριθμό ασθενοφόρων και νοσοκομείων για την αντιμετώπιση ενός επεισοδίου συντριβής αεροπλάνου κατά την προσγείωση ή απογείωση, αφού συνήθως δεκάδες επιβάτες χρειάζονται άμεση μεταφορά στις Πρώτες Βοήθειες.»
