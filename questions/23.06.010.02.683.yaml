answers:
- http://www2.parliament.cy/parliamentgr/008-3f/23_06_010_02.683.htm
identifier: 23.06.010.02.683
question:
  by:
  - Περδίκης Γιώργος
  date: '2013-06-19'
  text: |-
    «Ένα από τα κίνητρα που δίνονται σε ιδιοκτήτες που αναπαλαιώνουν διατηρητέα οικοδομή είναι ο “χαρισμένος συντελεστής”, ο οποίος μπορεί να πωληθεί στην ελεύθερη αγορά σε ιδιοκτήτες ακινήτων σε περιοχές που καθορίζονται ως δέκτες. Οικοδομές που έχουν σχεδόν ή πλήρως ολοκληρώσει τις οικοδομικές τους εργασίες δε δικαιούνται το κίνητρο αυτό που, σύμφωνα με το σχετικό άρθρο του νόμου, δίνεται εφόσον η οικοδομή χρειάζεται συντήρηση. Το κίνητρο αυτό είναι βασικά δώρον άδωρον, γιατί ο χρόνος που μεσολαβεί μέχρι να ενημερωθεί ο ιδιοκτήτης/αιτητής από την αρμόδια αρχή για το ποσό που δικαιούται να διαθέσει ως χαρισμένο συντελεστή είναι αδικαιολόγητα μεγάλος. Σε ορισμένες περιπτώσεις η λήψη της έγκρισης πλησιάζει στην ημερομηνία ολοκλήρωσης του έργου και απώλειας του δικαιώματος αυτού. Επιπλέον, οι πιθανοί αγοραστές του συντελεστή αυτού έχουν περιοριστεί λόγω της πολεοδομικής αμνηστίας και της ύφεσης στην κτηματαγορά και φαίνεται ότι τα νέα μέτρα για την ούτω καλούμενη “επανεκκίνηση της οικονομίας” θα περιορίσουν ακόμα περισσότερο τους πιθανούς αγοραστές του συντελεστή αυτού. Τονίζεται ότι η μεταφορά του χαρισμένου συντελεστή δεν επιβαρύνει με οποιοδήποτε κόστος τη Δημοκρατία. Αντιθέτως, υπάρχει εισόδημα λόγω του τέλους 10% που κρατείται ως εισφορά στο Ειδικό Ταμείο Διατήρησης δυνάμει του εδαφίου (1) του άρθρου 15.

    Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να προωθήσει τροποποίηση της νομοθεσίας, ώστε να επεκταθεί χρονικά η διάρκεια του δικαιώματος σε χαρισμένο συντελεστή.»
  title: Ερώτηση με αρ. 23.06.010.02.683, ημερομηνίας 19 Ιουνίου 2013, του βουλευτή
    εκλογικής περιφέρειας Λευκωσίας κ. Γιώργου Περδίκη
