_id: 23.06.010.01.919_561
_position_on_page: 561
_sources:
- http://www2.parliament.cy/parliamentgr/008_02/chronological/008_02_IA-2.htm
answers: []
by:
- mp_id: tornaritis-nikos
date: '2012-06-07'
heading: Ερώτηση με αρ. 23.06.010.01.919, ημερομηνίας 7 Ιουνίου 2012, του βουλευτή
  εκλογικής περιφέρειας Λευκωσίας κ. Νίκου Τορναρίτη
identifier: 23.06.010.01.919
text: |-
  «Στοιχεία που περιήλθαν στη διάθεσή μου και προέρχονται από δημοσιογραφική έρευνα που διενήργησε ο δημοσιογράφος Θάνος Δημάδης καταδεικνύουν έλλειψη διαφάνειας στον τρόπο διαχείρισης της διαδικασίας του διαγωνισμού που προκήρυξε η πρεσβεία της Κύπρου στην Ουάσινγκτον, το Φεβρουάριο του 2011, για την πλήρωση θέσης Ακόλουθου Τύπου. Από τότε μέχρι σήμερα, ενώ οι υποψήφιοι που πέρασαν έπειτα από γραπτές εξετάσεις (Μάιος 2011) στο τελικό στάδιο της προφορικής εξέτασης (Ιούλιος 2011) είχαν τη διαβεβαίωση ότι θα ενημερώνονταν για τα αποτελέσματα του σχετικού διαγωνισμού το αργότερο έως το τέλος Αυγούστου 2011, αυτοί παραμένουν στο πλήρες σκοτάδι. Εκτός αυτού, η πρεσβεία αγνόησε σχετική επιστολή το Νοέμβριο του 2011 με την οποία της ζητούνταν να παράσχει στοιχειώδη έστω ενημέρωση για την καθυστέρηση στην ανακοίνωση των αποτελεσμάτων, καθώς και να δώσει στη δημοσιότητα τις επιδόσεις των συμμετεχόντων στους γραπτούς και προφορικούς διαγωνισμούς που διενεργήθηκαν. Εξακολουθεί ακόμα και σήμερα να μην έχει δώσει στοιχειώδεις εξηγήσεις στους υποψηφίους για αυτή την καθυστέρηση στην κοινοποίηση των αποτελεσμάτων του διαγωνισμού.

  Να σημειωθεί ότι ο διαγωνισμός προκηρύχθηκε, με σκοπό να βρεθεί το άτομο που θα αναδιαρθρώσει τη λειτουργία του γραφείου τύπου της πρεσβείας και θα διαχειριστεί επικοινωνιακά την αναγκαία προβολή της Κύπρου στις ΗΠΑ ενόψει της ανάληψης της ευρωπαϊκής προεδρίας. Η στάση της πρεσβείας μας στην Ουάσινγκτον δημιουργεί ερωτηματικά πρωτίστως στους υποψηφίους που συμμετείχαν στις εξετάσεις.

  Κατόπιν τούτων, παρακαλείται ο αρμόδιος υπουργός να ενημερώσει τη Βουλή των Αντιπροσώπων για τα ακόλουθα:

  1. Έχει τελικά ολοκληρωθεί ο διαγωνισμός και, εάν ναι, για ποιο λόγο τα αποτελέσματά του δεν έχουν κοινοποιηθεί προσωπικά στους υποψηφίους; Εάν όχι, πού οφείλεται αυτή η μεγάλη καθυστέρηση στην κοινοποίηση των αποτελεσμάτων του διαγωνισμού; Εάν πάλι ο διαγωνισμός κατέληξε άκαρπος ή δεν έχει ολοκληρωθεί για άλλους λόγους, τους οποίους παρακαλώ να μας αναφέρετε, για ποιο λόγο δεν έχει δοθεί από την πρεσβεία μας στην Ουάσινγκτον καμία εξήγηση προς τους συμμετέχοντες υποψηφίους;

  2. Για ποιο λόγο η πρεσβεία δε διενήργησε το περασμένο καλοκαίρι όλες τις προφορικές συνεντεύξεις των υποψηφίων στην ίδια ή έστω σε κοντινές ημερομηνίες και κάποιων υποψηφίων οι συνεντεύξεις έγιναν τον Ιούλιο και κάποιων άλλων τον Αύγουστο;

  3. Ποια ακριβώς προετοιμασία έχει γίνει για την αναγκαία επικοινωνιακή διαχείριση στα μέσα ενημέρωσης των ΗΠΑ του θέματος της ανάληψης της ευρωπαϊκής προεδρίας από την Κύπρο, με δεδομένο ότι ήταν αναγκαία η ανάθεση αυτού του έργου σε άτομο με ειδικές γνώσεις (σπουδές σε θέματα επικοινωνίας) στα θέματα αυτά;»
