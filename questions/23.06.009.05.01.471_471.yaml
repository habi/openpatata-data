_id: 23.06.009.05.01.471_471
_position_on_page: 471
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.471.htm
by:
- Περδίκης Γιώργος
date: '2010-12-15'
heading: Ερώτηση με αρ. 23.06.009.05.01.471, ημερομηνίας 15 Δεκεμβρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.471
text: |-
  «Έχω πληροφορηθεί ότι σύμφωνα με πρόσφατη έρευνα που διεξήγαγε το Ευρωπαϊκό Κέντρο για την Ατμόσφαιρα και τις Κλιματικές Αλλαγές, για λογαριασμό της Υπηρεσίας Περιβάλλοντος της Ευρωπαϊκής Ένωσης, σχεδόν μισό εκατομμύριο Ευρωπαίοι πολίτες (στις 27 χώρες της Ευρωπαϊκής Ένωσης) πεθαίνουν κάθε χρόνο από συγκεκριμένες ασθένειες, λόγω της ατμοσφαιρικής ρύπανσης από τα αιωρούμενα σωματίδια, κυρίως από τα σωματίδια PM2.5. Για τα μικρότερα σωματίδια των PM2.5, δηλαδή αυτά που έχουν διάμετρο μικρότερη από 2,5μm, (δηλαδή έχουν περίπου 20 φορές μικρότερη διάμετρο από το πάχος μιας ανθρώπινης τρίχας), δεν υπάρχει ακόμα δεσμευτικό όριο από την Ευρωπαϊκή Ένωση, παρά μόνο ενδεικτικοί στόχοι. Η Παγκόσμια Οργάνωση Υγείας έθεσε ως όριο τα 10μg/m3. Οι μετρήσεις για την Κύπρο έδειξαν ότι ιδιαίτερα στις αστικές περιοχές σημειώνονται υπερβάσεις αυτού του ορίου σχεδόν καθημερινά.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχουν καταγραφεί θάνατοι που να οφείλονται σε καρδιαγγειακές παθήσεις και καρκίνο του πνεύματος από τη ρύπανση από τα PM2.5.»
