_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_099.htm
by:
- Περδίκης Γιώργος
date: '2013-08-30'
heading: Ερώτηση με αρ. 23.06.010.03.099, ημερομηνίας 30 Αυγούστου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.099
text: |-
  «Τον Αυγούστο του 2013 σημειώθηκαν στην περιοχή Τηλλυρίας δύο πυρκαγιές, που ξέσπασαν με διαφορά είκοσι λεπτών η μία από την άλλη κατακαίοντας άγρια βλάστηση, πευκόδασος και οπωροφόρα δένδρα και προκαλώντας μεγάλες ζημιές στο φυσικό περιβάλλον του ποταμού Φλέβα. Είναι αξιοσημείωτο το γεγονός ότι πυροσβεστικές δυνάμεις και σημαντικά στελέχη στην ιεραρχία της Πυροσβεστικής Υπηρεσίας βρέθηκαν σε καλοκαιρινή άδεια σε περίοδο που σημειώνονται οι μεγαλύτερες πυρκαγιές κάθε χρόνο. Αξίζει να σημειωθεί ότι η συμβολή των πτητικών μέσων περιορίστηκε σε δύο ρίψεις νερού από ένα ζεύγος αεροσκαφών σε ένα μέτωπο πέραν του ενός χιλιομέτρου. Η αντιμετώπιση της πυρκαγιάς, που έφτασε μέχρι τα πρώτα σπίτια του χωριού περικυκλώνοντας κατοικίες και απειλώντας εγκαταστάσεις της Εθνικής Φρουράς με οπλισμό και πυρομαχικά, έγινε από τις λιγοστές τοπικές πυροσβεστικές δυνάμεις (αγροτοπυροσβέστες, δασοπυροσβέστες, Ταμείο Θήρας κ.λπ.) και τους πολίτες εθελοντές.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να διορθωθούν τα λάθη και οι παραλείψεις που διαφάνηκε ότι υπάρχουν στο σύστημα πυροπροστασίας στην περιοχή Τηλλυρίας. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων αν προτίθεται να προχωρήσει στην πρόσληψη προσωπικού και την απόκτηση του αναγκαίου εξοπλισμού για την αντιμετώπιση των πυρκαγιών στην περιοχή Τηλλυρίας.»
