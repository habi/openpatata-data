answers:
- http://www2.parliament.cy/parliamentgr/008_3g/23_06_010_03_136.htm
by:
- Περδίκης Γιώργος
date: '2013-09-12'
heading: Ερώτηση με αρ. 23.06.010.03.136, ημερομηνίας 12 Σεπτεμβρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.136
text: |-
  «Έχω πληροφορηθεί ότι από τις 30 Νοεμβρίου του 2010 το κτίριο όπου στεγαζόταν το Οικογενειακό Δικαστήριο Λευκωσίας κρίθηκε επικίνδυνο και συνεπώς ακατάλληλο για στέγαση. Αυτό είχε ως αποτέλεσμα το Οικογενειακό Δικαστήριο Λευκωσίας να στεγαστεί για τουλάχιστον τρεις μήνες στο κτίριο του Ανωτάτου Δικαστηρίου. Όπως πληροφορήθηκα, έχει ήδη γίνει η μεταστέγαση του Οικογενειακού Δικαστηρίου σε άλλο χώρο, δύο περίπου χιλιόμετρα μακριά από το κτίριο όπου στεγάζεται το Ανώτατο Δικαστήριο.

  Ο εν λόγω χώρος, σύμφωνα με τις πληροφορίες μου, δε διαθέτει χώρο στάθμευσης και βρίσκεται στο κέντρο της Λευκωσίας. Αντίθετα, σε όλες τις άλλες πόλεις της Κυπριακής Δημοκρατίας το Ποινικό Δικαστήριο, το Επαρχιακό Δικαστήριο και το Οικογενειακό Δικαστήριο βρίσκονται στο ίδιο κτίριο ή σε κοντινή απόσταση μεταξύ τους τόσο για λόγους διευκόλυνσης των δικηγόρων και των πελατών τους όσο και για λόγους λειτουργικότητας. Η μεταστέγαση του Οικογενειακού Δικαστηρίου, αλλά και του Δικαστηρίου Εργατικών Διαφορών στο κέντρο της Λευκωσίας θα έχει τρομερά δυσμενείς συνέπειες για τους πελάτες των δικηγόρων, καθότι, σε περίπτωση που δε γίνει εφικτή η άμεση μετάβαση από το ένα κτίριο στο άλλο, ενδεχομένως να απορρίπτονται και υποθέσεις. Αξίζει επίσης να αναφερθεί το γεγονός ότι θα επιβαρύνονται οικονομικά οι δικηγόροι, εξαιτίας της χρήσης των οχημάτων τους για μετάβαση από το ένα κτίριο στο άλλο.

  Επιπρόσθετα, το νέο κτίριο στο οποίο έχει γίνει μεταστέγαση τόσο του Οικογενειακού Δικαστηρίου όσο και του Δικαστηρίου Εργατικών Διαφορών έχει και αυτό κριθεί επικίνδυνο. Επίσης, αυτή η ενέργεια δεν έχει οποιοδήποτε όφελος και αποβαίνει δαπανηρή, καθότι η ενοικίαση για τουλάχιστον τέσσερα έτη θα στοιχίσει το λιγότερο €200.000. Συναφώς, ο μοναδικός λόγος για τον οποίο έχει γίνει η πιο πάνω μεταστέγαση, εξ όσων έχω πληροφορηθεί, είναι το γεγονός ότι υπήρχε ήδη υπογεγραμμένη συμφωνία έγκρισης της πιο πάνω μεταστέγασης από την προηγούμενη κυβέρνηση για περίοδο τεσσάρων τουλάχιστον ετών από σήμερα, την οποία θέλησαν να τηρήσουν.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν, δεδομένης τόσο της οικονομικής κατάστασης όσο και της ταλαιπωρίας που θα υφίστανται οι δικηγόροι και οι πελάτες τους, εξετάζεται το ενδεχόμενο όπως το Οικογενειακό Δικαστήριο στεγαστεί στο κτίριο του Ανωτάτου Δικαστηρίου και το Δικαστήριο Εργατικών Διαφορών στο κτίριο του Επαρχιακού Δικαστηρίου Λευκωσίας.»
