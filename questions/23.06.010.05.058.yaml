answers:
- http://www2.parliament.cy/parliamentgr/008_3g/23_06_010_05_058.htm
by:
- Περδίκης Γιώργος
date: '2015-08-17'
heading: Ερώτηση με αρ. 23.06.010.05.058, ημερομηνίας 17 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.058
text: |-
  «Σύμφωνα με την 3η Τριμηνιαία Έκθεση Προόδου του Εφόρου Αποκρατικοποιήσεων για την περίοδο από την 1η Φεβρουαρίου 2015 έως την 30ή Απριλίου 2015, με διάταγμα του Υπουργικού Συμβουλίου, ημερομηνίας 3 Απριλίου 2015 (ΚΔΠ 112/2015), τα εμπορικά σήματα και λογότυπα των Κυπριακών Αερογραμμών που κατέχει το κράτος κηρύχθηκαν περιουσιακά στοιχεία υποκείμενα σε αποκρατικοποίηση. Σύμφωνα με την έκθεση, θα ξεκινούσε η διερεύνηση ενδιαφέροντος από πιθανούς αξιόπιστους επενδυτές σε σχέση με ενδεχόμενη αδειοδότηση ή παραχώρηση δικαιώματος χρήσης ή εκμετάλλευσης των λογοτύπων και εμπορικών σημάτων των Κυπριακών Αερογραμμών για εφαρμογή πτητικού προγράμματος από την Κύπρο. Στην έκθεση αναφέρεται ότι θα ετοιμάζονταν σχετικά έγγραφα διερεύνησης ενδιαφέροντος και η έναρξη της διαδικασίας για προσδιορισμό ενδιαφέροντος από αξιόπιστους επενδυτές προγραμματιζόταν για τις αρχές Ιουνίου 2015.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει ολοκληρωθεί η διαδικασία προσδιορισμού ενδιαφέροντος από επενδυτές σε σχέση με ενδεχόμενη αδειοδότηση ή παραχώρηση δικαιώματος χρήσης ή εκμετάλλευσης των λογοτύπων και εμπορικών σημάτων των Κυπριακών Αερογραμμών για εφαρμογή πτητικού προγράμματος από την Κύπρο, ποιο ήταν το αποτέλεσμα της διαδικασίας αυτής, αν έχει ενημερωθεί η τρόικα για τα αποτελέσματα της διαδικασίας και ποια ήταν η αντίδρασή της.»
