answers: []
by:
- Περδίκης Γιώργος
date: '2015-08-04'
heading: Ερώτηση με αρ. 23.06.010.05.041, ημερομηνίας 4 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.041
text: |-
  «Έχω πληροφορηθεί ότι η Κυπριακή Δημοκρατία έχει υποβάλει αίτηση στον Παγκόσμιο Οργανισμό Γεωπάρκων για την ένταξη του Τροόδους στον Παγκόσμιο Κατάλογο Γεωπάρκων. Σε πρόσφατη συνάντηση που είχα με ξένους εμπειρογνώμονες του Παγκόσμιου Οργανισμού Γεωπάρκων, οι οποίοι αξιολογούν την αίτηση της Κυπριακής Δημοκρατίας, τόνισα τη σημασία της ανάδειξης του γεωλογικού ενδιαφέροντος της Κύπρου. Θεωρώ επίσης ότι η Κυπριακή Δημοκρατία θα πρέπει να εξετάσει, στα πλαίσια του γεωλογικού αυτού ενδιαφέροντος, τη δημιουργία Σχολής Γεωλογίας σε ένα από τα κρατικά πανεπιστήμια της Κύπρου, καθώς και τη δημιουργία του κατάλληλου νομοθετικού πλαισίου, που θα διέπει τη λειτουργία του γεωπάρκου Τροόδους, όπως συμβαίνει και σε άλλες χώρες, π.χ. Ιαπωνία, Ελλάδα κ.λπ.

  Παρακαλώ τον αρμόδιο υπουργό να ενημερώσει τη Βουλή των Αντιπροσώπων για τα ακόλουθα:

  1. Έχει αξιολογηθεί η αίτηση της Κυπριακής Δημοκρατίας από τον Παγκόσμιο Οργανισμό Γεωπάρκων;

  2. Ποια είναι η απόφαση του οργανισμού;

  3. Σε ποιες ενέργειες προτίθεται να προβεί η Κυπριακή Δημοκρατία, προκειμένου να προβληθεί η Κύπρος ως χώρα με ιδιαίτερο γεωλογικό ενδιαφέρον;

  4. Προτίθεται η κυβέρνηση να καταθέσει στη Βουλή νομοσχέδιο που να διέπει τη λειτουργία του γεωπάρκου Τροόδους;

  5. Προτίθεται το αρμόδιο υπουργείο να προωθήσει την ιδέα της δημιουργίας Σχολής Γεωλογίας σε ένα από τα κρατικά πανεπιστήμια της Κύπρου;»
