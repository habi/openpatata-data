_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_441.htm
by:
- Κυριακού Μαρία
date: '2003-07-03'
heading: Ερώτηση με αρ. 23.06.008.02.441 που υποβλήθηκε από τη βουλευτή εκλογικής
  περιφέρειας Λευκωσίας κ. Μαρία Κυριακού στις 3 Ιουλίου 2003
identifier: 23.06.008.02.441
text: |-
  «Στα πλαίσια της κατάργησης των σταυροειδών επιδοτήσεων λόγω εναρμόνισης με το ευρωπαϊκό κεκτημένο, καταργήθηκε η επιχορήγηση, ύψους £80/τόνο, στο υγραέριο (άοσμο και με οσμή) που χρησιμοποιεί η κυπριακή βιομηχανία καλλυντικών. Αυτό είχε ως αποτέλεσμα να αυξηθεί η τιμή πώλησης του υγραερίου προς τις βιομηχανίες από £250/τόνο σε £330/τόνο, προκαλώντας τρομακτικές αυξήσεις στο κόστος παραγωγής και στις εξαγωγικές παραγγελίες εκατομμυρίων λιρών. Με απόφασή της η Βουλή, στις 26 Ιουνίου 2003, μείωσε την τιμή του υγραερίου κατά £15/ τόνο, δηλαδή η τιμή πώλησής του έγινε £315/τόνο, όμως η τιμή του υγραερίου εξακολουθεί να παραμένει σε υψηλά επίπεδα, προκαλώντας δυσμενείς επιπτώσεις στις επηρεαζόμενες βιομηχανίες. Σημειώνεται επίσης πως στην τιμή του υγραερίου συμπεριλαμβάνεται και η επιβάρυνση των £40/τόνο που επιβάλλει το Κυπριακό Διυλιστήριο στη γραμμή φόρτωσης του άοσμου υγραερίου, παρ’ όλο που το κόστος αυτής της απλής επένδυσης έχει εξοφληθεί εδώ και πολλά χρόνια.

  Παρακαλείται το αρμόδιο υπουργείο να ενημερώσει τη Βουλή των Αντιπροσώπων για τα ακόλουθα:

  1. Υπάρχει κάποιο σχέδιο επιδότησης των επηρεαζόμενων βιομηχανιών, ούτως ώστε να μειωθεί η τιμή πώλησης του υγραερίου και να περιοριστούν οι δυσμενείς επιπτώσεις;

  2. Υπάρχει πρόθεση να καταργηθεί η επιβάρυνση των £40/τόνο που επιβάλλεται στη γραμμή φόρτωσης του άοσμου υγραερίου;»
