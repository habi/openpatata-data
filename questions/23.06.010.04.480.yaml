answers:
- http://www2.parliament.cy/parliamentgr/008_3g/23_06_010_04_480.htm
by:
- Περδίκης Γιώργος
date: '2015-03-10'
heading: Ερώτηση με αρ. 23.06.010.04.480, ημερομηνίας 10 Μαρτίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.04.480
text: |-
  «Από παλαιότερη απάντηση του Υπουργού Συγκοινωνιών και Έργων κ. Μάριου Δημητριάδη σε ερώτησή μου, με αρ. 23.06.010.04.052, αναφορικά με τη διερεύνηση των ποινικών ευθυνών και τα αποτελέσματα της διερεύνησης σε σχέση με το σύστημα ελέγχου εναέριας κυκλοφορίας LEFCO, πληροφορήθηκα ότι το Υπουργικό Συμβούλιο ανέθεσε στην Ελεγκτική Υπηρεσία της Δημοκρατίας την πλήρη διερεύνηση του τρόπου διαχείρισης της σύμβασης που υπογράφηκε μεταξύ της CYTA και της SELEX-SI για την προμήθεια, την εγκατάσταση και τον έλεγχο του νέου συστήματος διαχείρισης εναέριας κυκλοφορίας LEFCO, καθώς και του ενδεχομένου διάπραξης πειθαρχικών ή άλλων παραπτωμάτων από όλα τα πρόσωπα που είχαν ρόλο ή εμπλοκή στο χειρισμό της υπόθεσης. Όπως ενημερώθηκα από την απάντηση του υπουργού, η ακροαματική διαδικασία είχε ολοκληρωθεί, είχαν κατατεθεί οι τελικές αγορεύσεις των δύο μερών και αναμενόταν το επόμενο στάδιο, που αφορά την έκδοση απόφασης εκ μέρους του διαιτητή. Παρ’ όλα αυτά, ο Γενικός Ελεγκτής της Δημοκρατίας, λόγω του ότι κατείχε προηγουμένως τη θέση του διευθυντή του Τμήματος Ελέγχου του Υπουργείου Συγκοινωνιών και Έργων και εκ της θέσεως αυτής είχε εκφράσει απόψεις ως προς τη διαχείριση και τον τερματισμό της πιο πάνω σύμβασης, εισηγήθηκε όπως για λόγους δεοντολογίας υποβληθεί πρόταση στο Υπουργικό Συμβούλιο, ώστε η εν λόγω έρευνα να ανατεθεί σε άλλο άτομο/υπηρεσία.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει ανατεθεί η εν λόγω έρευνα σε άλλο άτομο και ποιο είναι αυτό. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για το αν υπάρχουν νεότερες εξελίξεις επί της διερεύνησης της υπόθεσης.»
