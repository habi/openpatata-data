answers: []
identifier: 23.06.008.03.608
question:
  by:
  - Μαύρου Ελένη
  date: '2004-07-05'
  text: |-
    «Παρακαλούνται τα αρμόδια υπουργεία όπως ενημερώσουν τη Βουλή των Αντιπροσώπων για τα ακόλουθα:

    Από πρόσφατη απάντηση του Υπουργείου Εσωτερικών, ημερομηνίας 13 Μαΐου 2004, σχετικά με το έντυπο ενημέρωσης που δίδεται σε καλλιτέχνιδες που καταφθάνουν στη Κυπριακή Δημοκρατία για εργασία προκύπτουν τα ακόλουθα ερωτήματα:

    1. Για ποιο λόγο τα συμβόλαια εργασίας των καλλιτέχνιδων υποβάλλονται στο Τμήμα Αλλοδαπών και Μετανάστευσης και όχι στο Υπουργείο Εργασίας; Αφού αφορούν εργασιακές σχέσεις, πότε προτίθεται το υπουργείο να προβεί στις ανάλογες διευθετήσεις;

    2. Στην προηγούμενη ερώτησή μας, ημερομηνίας 8 Ιουλίου 2003, αναφερθήκαμε στον όρο του εντύπου ενημέρωσης, ότι οι καλλιτέχνιδες έχουν “υποχρεώσεις και δικαιώματα καθ’ όλο το εικοσιτετράωρο”. Μήπως ο κάθε εργαζόμενος πρέπει να δίδει αναφορά και γι’ αυτά που κάνει εκτός του ωραρίου εργασίας ή οι καλλιτέχνιδες είναι αναγκασμένες να εργάζονται είκοσι τέσσερις ώρες το εικοσιτετράωρο;

    3. Η απαίτηση για αιματολογικές εξετάσεις ισχύει για όλους τους εργαζόμενους, όταν ανανεώνουν το συμβόλαιό τους (οικιακοί βοηθοί, σερβιτόροι, εργάτες κ.λπ.);

    4. Βάσει ποιας νομοθεσίας θεωρήθηκε δίκαιο ότι την ημέρα ανάπαυσης δεν πρέπει να καταβάλλεται στις καλλιτέχνιδες ημερομίσθιο;

    5. Ποια μέτρα λαμβάνει η κυβέρνηση για κατοχύρωση της μισθοδοσίας για ολονύχτια εργασία, όπως και για το χρόνο ανάπαυσης, που συνήθως αντιστοιχεί σε δύο συνεχόμενα εικοσιτετράωρα;

    6. Έχουν γίνει οποιεσδήποτε καταγγελίες από καλλιτέχνιδες για “άλλες” οδηγίες που έχουν πάρει από τον εργοδότη τους και, εάν ναι, πώς προστατεύτηκαν οι καλλιτέχνιδες αυτές από την Υπηρεσία Αλλοδαπών και Μετανάστευσης;

    7. Δε διευκρινίζεται γιατί, σε περίπτωση διακοπής του συμβολαίου, οι καλλιτέχνιδες πρέπει να παραμείνουν στο χώρο διαμονής του εργοδότη.

    8. Όπως αναφέρεται στην απάντηση, οι καλλιτέχνιδες υποχρεούνται με τη λήξη του συμβολαίου να αναχωρήσουν εντός επτά ημερών από την Κύπρο με τη συνοδεία του καλλιτεχνικού τους πράκτορα και αυτό γίνεται για λόγους ελέγχου. Μήπως η Κυπριακή Δημοκρατία εξουσιοδοτεί με αυτό τον τρόπο τους καλλιτεχνικούς πράκτορες να ασκούν καθήκοντα ελέγχου παράνομης διαμονής;

    9. Ποια ουσιαστικά μέτρα λαμβάνει το κράτος για την προστασία των καλλιτέχνιδων που υπόκεινται σε αναγκαστική παροχή υπηρεσιών σεξ και ποια ενημέρωση παρέχεται στις ίδιες για υπηρεσίες που λειτουργούν με στόχο την προστασία και στήριξή τους;

    Παρακαλείται το αρμόδιο υπουργείο όπως αποστείλει το αναθεωρημένο έντυπο ενημέρωσης προς τις καλλιτέχνιδες, όπως και τα αντίστοιχα ενημερωτικά έντυπα που δίνονται σε άλλες κατηγορίες εργαζομένων.»
  title: Ερώτηση με αρ. 23.06.008.03.608, ημερομηνίας 5 Ιουλίου 2004, της βουλευτού
    εκλογικής περιφέρειας Λευκωσίας κ. Ελένης Μαύρου
