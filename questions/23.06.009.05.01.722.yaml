answers:
- http://www2.parliament.cy/parliamentgr/008_3e/23_06_009_05_01.722.htm
by:
- Περδίκης Γιώργος
date: '2011-04-07'
heading: Ερώτηση με αρ. 23.06.009.05.01.722, ημερομηνίας 7 Απριλίου 2011, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.722
text: |-
  «Κατά τη διάρκεια του καλοκαιριού και του φθινόπωρου των ετών 2004, 2005 και 2006 έγιναν από τρεις ανεξάρτητες ερευνητικές ομάδες δειγματοληψίες μητρικού γάλακτος από γυναίκες που είχαν γεννήσει στο νοσοκομείο του Πανεπιστημίου της Γυναίκας στη Βασιλεία. Οι συμμετέχουσες συμπλήρωσαν ένα λεπτομερές ερωτηματολόγιο με ερωτήσεις που είχαν ως ιδιαίτερο χαρακτηριστικό τη διερεύνηση σε βάθος ζητημάτων σχετικών με τη χρήση διάφορων τύπων καλλυντικών προϊόντων.

  Έγιναν συνολικά ογδόντα εννιά αναλύσεις ανά δείγμα γάλακτος. Χημικά από μια μεγάλη γκάμα προϊόντων, συμπεριλαμβανομένων των σύγχρονων έμμονων οργανικών ρύπων (POP), εντοπίστηκαν στα εργαστήρια ανάλυσης στο Freiburg, στο Erlangen και στο Baden. Ο κατάλογος περιελάμβανε τα καλλυντικά φίλτρα UV, συνθετικά αρώματα μόσχου, φυτοφάρμακα, φθαλικά άλατα, parabens, επιβραδυντικά φλόγας (πολυβρωμοδιφαινυλαιθέρες) και πολυχλωριωμένα διαφαινύλια (PCB). Τα χημικά στοιχεία στα δείγματα γάλακτος μελετήθηκαν σε σχέση με τις πληροφορίες που λήφθηκαν μέσω του ερωτηματολογίου.

  Η έρευνα αποκάλυψε ότι στο ανθρώπινο γάλα περιέχεται ένα ευρύ φάσμα χημικών ρυπαντών, ουσίες οι περισσότερες από τις οποίες είναι γνωστό ότι αλληλεπιδρούν με το ενδοκρινικό σύστημα. Η μελέτη αποδεικνύει για πρώτη φορά ότι η εσωτερική έκθεση του ανθρώπου στα καλλυντικά φίλτρα UV είναι ευρέως διαδεδομένη. Καλλυντικά φίλτρα UV βρέθηκαν στο 85% των δειγμάτων ανθρώπινου γάλακτος σε συγκεντρώσεις παρόμοιες με τα PCB.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν οι αρμόδιες υπηρεσίες του Υπουργείου Υγείας έχουν υπόψη τους αυτή την έρευνα, η οποία αφορά την παρουσία επικίνδυνων ουσιών που προέρχονται από τα αντηλιακά φίλτρα UV στο ανθρώπινο γάλα, και ποια μέτρα λαμβάνονται προς την κατεύθυνση της προστασίας της ανθρώπινης υγείας.»
