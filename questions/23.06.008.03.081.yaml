answers: []
identifier: 23.06.008.03.081
question:
  by:
  - Γεωργίου Γεώργιος
  date: '2003-08-25'
  text: |-
    «Έχει περιέλθει εις γνώσιν μου ότι σε υγειονομικό έλεγχο που διεξήγαγε το κρατικό χημείο στο νοσοκομείο Λάρνακας τον περασμένο Μάιο εντοπίστηκε το βακτήριο της λεγεωνέλλας (Legionella) στο σύστημα ύδρευσης του νοσοκομείου. Σύμφωνα με τις πληροφορίες μου, το εν λόγω συμβάν απεκρύβη “εντέχνως” από τους αρμόδιους φορείς, τόσο από το υπαλληλικό προσωπικό του νοσοκομείου όσο και από τους ασθενείς και επισκέπτες του νοσοκομείου, θέτοντας σε κίνδυνο ακόμη και τη ζωή τους.

    Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα ακόλουθα:

    1. Ποια μέτρα λήφθησαν για την καταστολή και καταπολέμηση του εν λόγω βακτηρίου;

    2. Πότε πρωτοεμφανίστηκε το εν λόγω βακτήριο;

    3. Υπάρχει ακόμη το βακτήριο της λεγεωνέλλας στο νερό του νοσοκομείου; Εάν όχι, πότε έγινε η τελευταία ανάλυση που να αποδεικνύει το αντίθετο;

    4. Ποια μέτρα λαμβάνονται για την πρόληψη της εξάπλωσης του εν λόγω βακτηρίου και την καταπολέμηση ασθενειών που προέρχονται από αυτό;

    5. Για ποιους λόγους απεκρύβη το εν λόγω συμβάν από το προσωπικό και τους ασθενείς του νοσοκομείου;

    6. Ποια είναι η τακτική του υπουργείου όσον αφορά τον υγειονομικό έλεγχο που ασκείται στα νοσοκομεία; Παρακαλώ όπως μας αποσταλεί αντίγραφο του υγειονομικού ελέγχου.»
  title: Ερώτηση με αρ. 23.06.008.03.081 που υποβλήθηκε από το βουλευτή εκλογικής
    περιφέρειας Αμμοχώστου κ. Γεώργιο Γεωργίου στις 25 Αυγούστου 2003.
