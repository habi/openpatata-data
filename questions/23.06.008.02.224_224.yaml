_id: 23.06.008.02.224_224
_position_on_page: 224
_sources:
- http://www2.parliament.cy/parliamentgr/008_02/chronological/008_02_HB.htm
answers: []
by:
- mp_id: mavrou-eleni
date: '2003-02-17'
heading: Ερώτηση με αρ. 23.06.008.02.224 που υποβλήθηκε από τη βουλευτή εκλογικής
  περιφέρειας Λευκωσίας κ. Ελένη Μαύρου στις 17 Φεβρουαρίου 2003
identifier: 23.06.008.02.224
text: |-
  «Έχουμε πληροφορηθεί ότι στις 9 Φεβρουαρίου 2003, το βράδυ, τα Ηνωμένα Έθνη διαβίβασαν το αίτημα οικογένειας Τουρκοκυπρίων για επείγουσα μεταφορά του εννιάχρονου κοριτσιού τους που έπασχε από καρκίνο στο Γενικό Νοσοκομείο Λευκωσίας (Πρώτες Βοήθειες).

  Οι Πρώτες Βοήθειες τους παρέπεμψαν -λόγω έλλειψης, όπως λέχθηκε, αναπνευστήρα- στο Νοσοκομείο Αρχιεπισκόπου Μακαρίου Γ΄, το οποίο όμως, ως γνωστόν, δε διαθέτει Τμήμα Πρώτων Βοηθειών. Μετά από δίωρη διαδικασία τηλεφωνημάτων, τα Ηνωμένα Έθνη ανέλαβαν πρωτοβουλία και έγινε διευθέτηση, για να δεχτεί το κοριτσάκι το Απολλώνειο Νοσοκομείο. Δυστυχώς, όταν το παιδάκι έφθασε στο οδόφραγμα, ήταν ήδη νεκρό.

  Παρακαλείται το αρμόδιο υπουργείο να ενημερώσει τη Βουλή των Αντιπροσώπων για τα ακόλουθα:

  1. Πώς διασφαλίζεται η έγκαιρη παροχή ιατροφαρμακευτικής περίθαλψης από τις Πρώτες Βοήθειες σε οποιοδήποτε ασθενή; Έχουν επισημανθεί γραφειοκρατικά ή άλλα προβλήματα που μπορούν να αποβούν μοιραία κατά τη διαδικασία εισδοχής;

  2. Η ενημέρωση από το θεράποντα ή άλλο γιατρό μπορεί να θεωρείται προϋπόθεση, για να γίνει δεκτό ένα άτομο από τις Πρώτες Βοήθειες;

  3. Ποια είναι η διαδικασία συντονισμού των κρατικών υπηρεσιών (π.χ. Πρώτων Βοηθειών, Μακάρειου Νοσοκομείου), όταν υπάρχει κατεπείγον περιστατικό;

  Ποια η διαδικασία για τυχόν συνεργασία με τον ιδιωτικό τομέα;»
