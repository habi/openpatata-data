_sources:
- http://www2.parliament.cy/parliamentgr/008_02/chronological/008_02_HE.htm
answers:
- http://www2.parliament.cy/parliamentgr/008_03b/23_06_008_05_113.htm
by:
- Τορναρίτης Νίκος
date: '2005-10-25'
heading: Ερώτηση με αρ. 23.06.008.05.113, ημερομηνίας 25 Οκτωβρίου 2005, του βουλευτή
  εκλογικής περιφέρειας Λευκωσίας κ. Νίκου Τορναρίτη
identifier: 23.06.008.05.113
text: |-
  «Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα εξής:

  1. Τους λόγους για τους οποίους οι προσλήψεις και οι προαγωγές φυσιογνωστών-βιολόγων ως εκπαιδευτικών γίνονται με βάση δύο διαφορετικούς καταλόγους.

  2. Αν προτίθεται το αρμόδιο υπουργείο να καταστήσει εργαστηριακής μορφής το μάθημα της βιολογίας της Α΄ και Γ΄ τάξης λυκείου, καθώς και το μάθημα της επιστήμης του περιβάλλοντος της Β΄ τάξης λυκείου.

  3. Αν προτίθεται το αρμόδιο υπουργείο να επεκτείνει το μάθημα της βιολογίας και στον κοινό κορμό της Β΄ και Γ΄ τάξης λυκείου.

  Σημειώνεται ότι αυτό συμβαίνει στην Ελλάδα, όπου το μάθημα βιολογίας θεωρείται ως μάθημα γενικής παιδείας.

  4. Κατά πόσο προτίθεται να εισαγάγει το μάθημα της βιολογίας ως εξεταζόμενο στο τρίτο επιστημονικό πεδίο επιστημών υγείας για τα ΤΕΙ και για τη Νοσηλευτική Σχολή Κύπρου.

  5. Κατά πόσο προτίθεται το αρμόδιο υπουργείο να εισαγάγει το μάθημα της βιολογίας στις εισαγωγικές εξετάσεις για το δεύτερο επιστημονικό πεδίο θετικών επιστημών, δηλαδή στα ΤΕΙ του πεδίου.

  6. Κατά πόσο προτίθεται το αρμόδιο υπουργείο να τοποθετήσει ως υπευθύνους τμήματος βιολόγους και φυσιογνώστες για τη Γ΄ τάξη γυμνασίου, όπως γίνεται και με καθηγητές άλλων ειδικοτήτων.

  7. Τους λόγους για τους οποίους δεν αναβαθμίζονται οι αίθουσες εργαστηρίων βιολογίας στα γυμνάσια και στα λύκεια, με βάση το αρχιτεκτονικό σχέδιο επιθεώρησης φυσιογνωστικών και βιολογικών μαθημάτων, και γιατί δεν κτίζονται τέτοια εργαστήρια εκεί όπου δεν υπάρχουν.

  8. Τους λόγους για τους οποίους δε διδάσκεται το μάθημα της βιολογίας στις τεχνικές σχολές.

  Σημειώνεται ότι έτσι θα δώσουμε στους μαθητές τη δυνατότητα να επιμορφωθούν σε θέματα βιολογίας, όπως είναι θέματα σχετικά με την υγεία.

  9. Τους λόγους για τους οποίους δεν εισάγεται κανονικά το μάθημα διαφυλικών σχέσεων μετά την εφαρμογή του σε πειραματικό στάδιο στη Β΄ τάξη γυμνασίου.

  Σημειώνεται ότι αυτό το σημαντικό μάθημα, με τις προεκτάσεις του στην επιμόρφωση σε θέματα AIDS, ναρκωτικών και άλλα, έχει αποφασιστεί να διδάσκεται από βιολόγους.»
