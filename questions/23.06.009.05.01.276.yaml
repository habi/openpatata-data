_sources:
- http://www2.parliament.cy/parliamentgr/008_02/chronological/008_02_TE.htm
answers: []
by:
- Χατζηγιάννης Κυριάκος
date: '2010-10-19'
heading: Ερώτηση με αρ. 23.06.009.05.01.276, ημερομηνίας 19 Οκτωβρίου 2010, του βουλευτή
  εκλογικής περιφέρειας Αμμοχώστου κ. Κυριάκου Χατζηγιάννη
identifier: 23.06.009.05.01.276
text: |-
  «Είναι πλέον συχνό έως καθημερινό το φαινόμενο ένας ασθενής να πρέπει να μεταφερθεί στο εξωτερικό για εγχείρηση. Η οικονομική διάσταση αυτού του προβλήματος είναι τεράστια, αφού ένας μεγάλος αριθμός πολιτών δε διαθέτει την οικονομική δυνατότητα να το πράξει και καταφεύγει οπουδήποτε για βοήθεια. Σίγουρα, ο τρόπος αυτός δεν είναι ούτε ο σωστός αλλά ούτε και ο ιδανικός, μάλιστα αν ληφθεί υπόψη ότι, μέχρι να ολοκληρωθεί η συλλογή χρημάτων, μπορεί ο ασθενής να αποβιώσει. Πρόσθετα, δεν είναι σίγουρο το ενδεχόμενο να μαζευτεί το αναγκαίο ποσό χρημάτων, αλλά ούτε και ελέγχεται από κανέναν αν μαζευτεί ένα ποσό χρημάτων μεγαλύτερο από το αναγκαίο.

  Το κράτος στο πλαίσιο της αρχής της αλληλεγγύης συχνά, αλλά όχι και πάντοτε, ανταποκρίνεται στα καλέσματα αυτά, ακολουθώντας συγκεκριμένη διαδικασία. Πολλές φορές ωστόσο η διαδικασία που αφορά την οικονομική διάσταση του θέματος είναι χρονοβόρα, αλλά και αβέβαιη μέχρι τη λήψη της τελικής απόφασης.

  Θεωρώ ότι η δημιουργία θεσμοθετημένου ταμείου παροχής άμεσης βοήθειας προς ασθενείς είναι επιβεβλημένη και θα βοηθήσει τη σημερινή κατάσταση πραγμάτων. Το ταμείο αυτό θα μπορούσε να συσταθεί στη βάση νομοθεσίας με υποχρεωτικό τέλος βασισμένο στην κατανάλωση ενέργειας, αφού πολλά από αυτά τα νοσήματα έχουν αποδεδειγμένα επιστημονικά τα αίτιά τους σε περιβαλλοντικούς παράγοντες. Η αρχή “ο ρυπαίνων πληρώνει” θεωρώ ότι στην προκειμένη περίπτωση μπορεί να έχει άμεση εφαρμογή, ώστε το σύστημα φορολόγησης για περιβαλλοντική συνέπεια να είναι δικαιότερο. Προκειμένου να μην επιβαρυνθεί ο καταναλωτής, θα μπορούσε το τέλος αυτό να αποκοπεί από το πάγιο τέλος του ρεύματος.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων σχετικά με το εν λόγω θέμα και κατά πόσο προτίθεται να προχωρήσει σε δημιουργία τέτοιου ταμείου.»
