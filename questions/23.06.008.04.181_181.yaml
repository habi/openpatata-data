_position_on_page: 181
_sources:
- http://www2.parliament.cy/parliamentgr/008_02/chronological/008_02_ΗD_1.htm
answers:
- http://www2.parliament.cy/parliamentgr/008_03b/23_06_008_04_181.htm
by:
- Μιχαηλίδης Ντίνος
date: '2004-09-29'
heading: Ερώτηση με αρ. 23.06.008.04.181, ημερομηνίας 29 Σεπτεμβρίου 2004, του βουλευτή
  εκλογικής περιφέρειας Λεμεσού κ. Ντίνου Μιχαηλίδη
identifier: 23.06.008.04.181
text: |-
  «Πριν από δύο μήνες οι κατοχικές αρχές αποφάσισαν όπως επιστραφούν στο σύνολό τους οι περιουσίες όλων των νόμιμων κατοίκων του μαρωνίτικου χωριού του Κορμακίτη. Έτσι, από την 1η Σεπτεμβρίου 2004, που επεστράφησαν οι περιουσίες, κάποιοι από τους κατοίκους του χωριού άρχισαν να επιστρέφουν και να επανεγκαθίστανται στα σπίτια τους.

  Είναι πράγματι αντιληπτός ο σημαντικός τους ρόλος, αλλά και η επιμονή και η υπομονή τους να επιστρέψουν στα πατρογονικά τους χώματα. Ωστόσο, τα προβλήματα για την αποτελεσματική επιστροφή τους και την ταχεία κοινωνικοοικονομική επαναδραστηριοποίησή τους είναι υπαρκτά.

  Αίτημα των νόμιμων κατοίκων του Κορμακίτη είναι όπως η κυβέρνηση ενδιαφερθεί άμεσα και αναλάβει το οικονομικό κόστος για την επιδιόρθωση των περιουσιών τους και κυρίως των σπιτιών στα οποία προτίθενται να επιστρέψουν, των εκκλησιών, των σχολείων και γενικά την ευθύνη για την κατάλληλη υποδομή, με στόχο την ομαλή επανεγκατάσταση όλων των οικογενειών που θα επιστρέψουν, αλλά και την ταχεία λειτουργική, οικονομική και κοινωνική επαναδραστηριοποίηση της περιοχής.

  Με βάση τα πιο πάνω, παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν η κυβέρνηση προτίθεται να ικανοποιήσει το αίτημα των νόμιμων κατοίκων του Κορμακίτη, έτσι ώστε να διευκολυνθούν η επιστροφή και η επανεγκατάστασή τους στο χωριό.»
