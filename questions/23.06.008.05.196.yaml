answers:
- http://www2.parliament.cy/parliamentgr/008_03b/23_06_008_05_196.htm
by:
- Μαύρου Ελένη
date: '2005-12-27'
heading: Ερώτηση με αρ. 23.06.008.05.196, ημερομηνίας 27 Δεκεμβρίου 2005, της βουλευτού
  εκλογικής περιφέρειας Λευκωσίας κ. Ελένης Μαύρου
identifier: 23.06.008.05.196
text: |-
  «Στο ειδικό σχολείο “Ευαγγελισμός” έχουμε επισημάνει πρόβλημα στη μεταφορά των μαθητών στο σχολείο.

  Συγκεκριμένα, το σχολείο χρησιμοποιεί δύο λεωφορεία για μεταφορά των μαθητών σε τροχοκαθίσματα, τα οποία ήταν εμπορικά αυτοκίνητα που έχουν μετατραπεί σε λεωφορεία μεταφοράς ατόμων σε αναπηρικό τροχοκάθισμα. Το ένα λεωφορείο χρησιμοποιείται από το 1997 και έχει ήδη συμπληρώσει τα χιλιόμετρα που προβλέπουν οι κανονισμοί για τη χρήση του, γεγονός που δημιουργεί ερωτηματικά κατά πόσο εξακολουθεί να είναι ασφαλές. Τους τελευταίους τέσσερις μήνες παρουσιάζει προβλήματα στη λειτουργία του, με αποτέλεσμα να χρησιμοποιείται ουσιαστικά από το σχολείο μόνο τον ένα από τους τέσσερις μήνες. Στον υπόλοιπο χρόνο τα παιδιά μεταφέρονται στο σχολείο είτε από ταξί που ενοικιάζει το σχολείο (χωρίς πρόνοια για μεταφορά ατόμων σε τροχοκάθισμα) είτε από τους γονείς τους.

  Ταυτόχρονα, εργοδοτούνται τέσσερις ιδιώτες με λεωφορεία για μεταφορά των υπόλοιπων μαθητών. Ούτε και αυτά τα οχήματα έχουν πρόνοιες για την ασφάλεια των ατόμων που χρησιμοποιούν τροχοκαθίσματα, με αποτέλεσμα πολλές φορές οι μαθητές να τοποθετούνται στο διάδρομο του λεωφορείου.

  Καλείται το αρμόδιο υπουργείο να ενημερώσει τη Βουλή των Αντιπροσώπων αν προτίθεται να λάβει μέτρα για αντικατάσταση του λεωφορείου του ειδικού σχολείου “Ευαγγελισμός”, ώστε να σταματήσει η ταλαιπωρία που υφίστανται οι γονείς των μαθητών, αλλά και να μεταφέρονται με ασφάλεια οι μαθητές στο σχολείο. Επίσης, να ενημερώσει κατά πόσο έχει ελέγξει και έχει διασφαλίσει ότι η μεταφορά των μαθητών από τους ιδιώτες οδηγούς λεωφορείων και από τα λεωφορεία του σχολείου είναι ασφαλής.»
