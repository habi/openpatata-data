_id: 23.06.009.03.063_64
_position_on_page: 64
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03c/23_06_009_03_063.htm
by:
- mp_id: perdikis-giorgos
date: '2008-09-11'
heading: Ερώτηση με αρ. 23.06.009.03.063, ημερομηνίας 11 Σεπτεμβρίου 2008, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.03.063
text: |-
  «Πρόσφατα, λόγω της λειψυδρίας, παρουσιάστηκε το φαινόμενο μεγάλα φράγματα της Κύπρου, τα οποία έχουν εξελιχθεί σε βιότοπους εξαιρετικής οικολογικής σημασίας, να ξεραίνονται εντελώς. Βασικό στοιχείο της οικολογικής αλυσίδας του υγροβιότοπου των φραγμάτων είναι η ιχθυοπανίδα, η οποία δυστυχώς οδηγείται σε πλήρη αφανισμό με την ξήρανση των φραγμάτων. Δυστυχώς, φάνηκε ότι δεν υπήρχε κανένα σχέδιο για αντιμετώπιση της περίπτωσης πλήρους ξήρανσης των φραγμάτων και σωτηρία της σημαντικής ιχθυοπανίδας.

  Τέτοια σχέδια μπορούσε να περιλαμβάνουν έγκαιρη περισυλλογή με δίχτυ των περισσότερων ψαριών, πριν το φράγμα μετατραπεί σε επικίνδυνο βάλτο. Ακόμα και ειδικές τεχνικές δεξαμενές μέσα στο φράγμα θα μπορούσε να κατασκευαστούν, για να καταφύγουν σε αυτές τα ψάρια σε περιόδους ξηρασίας. Αντίθετα, οι αρμόδιοι άφησαν τα ψάρια να πεθάνουν και ύστερα τα έθαψαν μέσα στον πυθμένα του φράγματος, παραβιάζοντας την ευρωπαϊκή Οδηγία για τη διαχείριση των ζωικών αποβλήτων.

  Παρακαλώ πολύ τον αρμόδιο υπουργό να πληροφορήσει τη Βουλή των Αντιπροσώπων αν υπάρχει πρόνοια για εκπόνηση σχεδίου αντιμετώπισης του κινδύνου εξαφάνισης της ιχθυοπανίδας από τα φράγματα κατά τη διάρκεια εξαιρετικής λειψυδρίας σαν αυτή που αντιμετωπίζει η χώρα μας την τελευταία χρονιά.»
