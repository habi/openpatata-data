answers:
- http://www2.parliament.cy/parliamentgr/008_03c/23_06_009_01_426.htm
by:
- Αριστοτέλους Άριστος
date: '2007-05-23'
heading: Ερώτηση με αρ. 23.06.009.01.426, ημερομηνίας 23 Μαΐου 2007, του βουλευτή
  εκλογικής περιφέρειας Λεμεσού κ. Άριστου Αριστοτέλους
identifier: 23.06.009.01.426
text: |-
  «Σε πρόσφατες συναντήσεις μου με τα κοινοτικά συμβούλια Πέρα Πεδίου, Κοιλανίου, Μανδριών και Κάτω Πλατρών ένα από τα σοβαρά θέματα που ηγέρθησαν ήταν η ανεπαρκής, κατά την άποψη των κοινοτικών συμβουλίων, παροχή ιατρικών υπηρεσιών στην περιοχή.

  Όπως μου ανέφεραν, το νοσοκομείο που ευρίσκεται στις Πλάτρες υπολειτουργεί ή δε λειτουργεί καθόλου. Ο ιατρός δεν είναι πάντα εκεί, αλλά υπάρχει στην πόρτα του ιατρείου το κινητό του τηλέφωνο, για να τον καλούν σε περίπτωση ανάγκης. Υπάρχει ένα μόνο ασθενοφόρο, του οποίου ο οδηγός είναι εθελοντής που και πάλι σε περίπτωση ανάγκης πρέπει να κληθεί και, εάν ευρίσκεται κάπου κοντά, να ανταποκριθεί. Το ιατρείο, που, όπως το περιγράφουν, αποτελείται από ένα δωμάτιο, πέρα από μια απλή εξέταση, δεν είναι σε θέση να παρέχει άλλες υπηρεσίες, όπως, για παράδειγμα, αναλύσεις. Ακόμη δεν υπάρχουν κλίνες, για να παραμείνει εκεί ένας ασθενής, εάν κριθεί απαραίτητο.

  Παρακαλείται ο αρμόδιος υπουργός να ενημερώσει τη Βουλή των Αντιπροσώπων τι μέτρα προτίθεται να λάβει για την άμεση ενίσχυση του νοσοκομείου Πλατρών με προσωπικό και μηχανήματα, ασθενοφόρο και οδηγούς, ούτως ώστε η διαμονή των κατοίκων των επηρεαζόμενων κοινοτήτων στην ύπαιθρο να είναι λίγο ευκολότερη και να μην αναγκάζονται για τη βασική τους ιατρική περίθαλψη να την εγκαταλείπουν.»
