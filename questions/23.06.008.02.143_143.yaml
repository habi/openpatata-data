_position_on_page: 143
_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_143.htm
by:
- Παπαδοπούλου Αντιγόνη
date: '2002-12-11'
heading: Ερώτηση με αρ. 23.06.008.02.143 που υποβλήθηκε από τη βουλευτή εκλογικής
  περιφέρειας Λευκωσίας κ. Αντιγόνη Παπαδοπούλου στις 11 Δεκεμβρίου 2002
identifier: 23.06.008.02.143
text: |-
  «Με μια σειρά αποφάσεων του Εφόρου Δημοσίων Ενισχύσεων καταργούνται τα διάφορα κίνητρα που παραχωρήθηκαν στον Οργανισμό Χρηματοδοτήσεως Στέγης και στους καταθέτες του.

  Ως γνωστό τα κίνητρα αυτά παραχωρήθηκαν από το κράτος με σκοπό την ενθάρρυνση της συσσώρευσης κεφαλαίων στον οργανισμό και την καλύτερη εξυπηρέτηση του κοινού, ιδιαίτερα των μεσαίων και χαμηλών εισοδηματικών τάξεων, σε ένα ζωτικό κοινωνικό τομέα όπως η στέγαση. Η πολιτική αυτή έχει αποδειχθεί πολύ επιτυχής, αφού ο οργανισμός κάθε χρόνο εξυπηρετεί χιλιάδες οικογένειες, προσφέροντας στεγαστικά δάνεια με χαμηλά επιτόκια, μακροχρόνια αποπληρωμή και γενικούς όρους πολύ πιο ευνοϊκούς από αυτούς που πρόσφεραν άλλα χρηματοδοτικά ιδρύματα. Η υποβοήθηση της προσπάθειας των πολιτών να αποκτήσουν ιδιόκτητη στέγη είναι σήμερα περισσότερο αναγκαία από ποτέ, αφού μετά την τελευταία φορολογική μεταρρύθμιση έχει καταργηθεί και το κίνητρο της φοροαπαλλαγής μέρους των τόκων των στεγαστικών δανείων.

  Είναι φανερό ότι τυχόν υλοποίηση των αποφάσεων του εφόρου θα έχει σοβαρές αρνητικές επιπτώσεις στον Οργανισμό Χρηματοδοτήσεως Στέγης και κατ’ επέκταση στις χιλιάδες των οικογενειών που είτε έχουν εξασφαλίσει είτε προτίθενται να εξασφαλίσουν στεγαστικά δάνεια.

  Παρακαλείται το αρμόδιο υπουργείο να ενημερώσει τη Βουλή των Αντιπροσώπων για τα ακόλουθα:

  1. Χρειάζονται οποιεσδήποτε αλλαγές στη νομοθεσία ή τους όρους εντολής του οργανισμού, προκειμένου να διασφαλιστεί η συνέχιση της λειτουργίας και της κοινωνικής προσφοράς του, όταν η Κύπρος θα καταστεί μέλος της Ευρωπαϊκής Ένωσης;

  2. Θεωρεί η κυβέρνηση ότι οι προσφερόμενες από τον οργανισμό υπηρεσίες εμπίπτουν στην κατηγορία των υπηρεσιών γενικού οικονομικού συμφέροντος, ώστε να συνεχίσουν να απολαύουν κρατικής στήριξης σύμφωνα με το ευρωπαϊκό κεκτημένο;

  3. Ποια συγκεκριμένα μέτρα πρέπει να λάβει η κυβέρνηση για τη στήριξη του οργανισμού, ώστε να μπορέσει να συνεχίσει απρόσκοπτα τη λειτουργία του και την κοινωνική του προσφορά στο ζωτικό τομέα της στέγασης;

  4. Κατά την πρόσφατη φορολογική μεταρρύθμιση έχει ληφθεί υπόψη ότι σύμφωνα με τις αποφάσεις του Εφόρου Δημοσίων Ενισχύσεων πιθανόν να καταργηθούν οι φοροαπαλλαγές των καταθέσεων στον οργανισμό, γεγονός που θα επιφέρει πρόσθετα έσοδα στον κρατικό προϋπολογισμό;»
