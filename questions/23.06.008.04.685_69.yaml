_position_on_page: 69
_sources:
- http://www2.parliament.cy/parliamentgr/008_02/chronological/008_02_HD_3.htm
answers:
- http://www2.parliament.cy/parliamentgr/008_03b/23_06_008_04_685.htm
by:
- Περδίκης Γιώργος
date: '2005-02-25'
heading: Ερώτηση με αρ. 23.06.008.04.685, ημερομηνίας 25 Φεβρουαρίου 2005, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.04.685
text: |-
  «Έχω πληροφορηθεί ότι, σύμφωνα με επιστολή του Τμήματος Αναπτύξεως Υδάτων προς το Συμβούλιο Αποχετεύσεων Λεμεσού-Αμαθούντας, ημερομηνίας 21ης Ιανουαρίου 2005, ζητείται από το συμβούλιο να διασφαλίσει τη διάθεση του παραγόμενου από εξαγνισμένα λύματα νερού από το σταθμό επεξεργασίας, συστήνοντας μάλιστα και τη διοχέτευσή του στη θάλασσα. Η αιτιολογία που προβάλλει το Τμήμα Αναπτύξεως Υδάτων είναι ότι δημιουργείται πρόβλημα διάθεσης των επεξεργασμένων νερών κατά τους χειμερινούς μήνες, λόγω έλλειψης αποθηκευτικού χώρου στο φράγμα Πολεμιδιών και λόγω της άρνησης των κατοίκων της Επισκοπής να αποδεκτούν τη χρήση του ανακυκλωμένου νερού για σκοπούς εμπλουτισμού στην περιοχή τους. Επίσης, στις 27 Ιανουαρίου 2005, με νέα επιστολή του, το Τμήμα Αναπτύξεως Υδάτων υπενθυμίζει στο Συμβούλιο Αποχετεύσεων Λεμεσού-Αμαθούντας ότι θα πρέπει να μεριμνήσει για την εξασφάλιση της υποδομής που χρειάζεται, ώστε τα πλεονάσματα της τριτοβάθμιας επεξεργασίας να είναι δυνατό να απορριφθούν στη θάλασσα. Δυστυχώς, σύμφωνα με τις πληροφορίες μας, το περιστατικό δεν είναι μεμονωμένο. Έχω πληροφορηθεί ότι η πολιτική αυτή είναι γενική και θα οδηγήσει στη θάλασσα χιλιάδες τόνους από επεξεργασμένα λύματα με ανυπολόγιστες επιπτώσεις στην οικονομία και στο περιβάλλον.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν πράγματι αυτή είναι η νέα πολιτική για τη διαχείριση των επεξεργασμένων λυμάτων, των οποίων η αξιοποίηση θα έπρεπε να επεκταθεί στη γεωργία και στον εμπλουτισμό των υπόγειων υδροφόρων στρωμάτων.»
