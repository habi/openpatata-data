answers: []
by:
- Χατζηγιάννης Κυριάκος
date: '2015-09-02'
heading: Ερώτηση με αρ. 23.06.010.05.100, ημερομηνίας 2 Σεπτεμβρίου 2015, του βουλευτή
  εκλογικής περιφέρειας Αμμοχώστου κ. Κυριάκου Χατζηγιάννη
identifier: 23.06.010.05.100
text: |-
  «Το κράτος θέλοντας να νομιμοποιήσει υπερβάσεις του δομήσιμου εμβαδού πολύ ορθά προχώρησε σε νομοθετική τροποποίηση, ώστε να ρυθμίζεται η μη δικαιωματική υπέρβαση. Ως εκ τούτου, παραχωρήθηκαν ποσοτικά κίνητρα που δημιουργούν δικαιοσύνη στην εξαγορά της υπέρβασης και επιλύουν τεράστια προβλήματα που αντιμετωπίζει η κοινωνία και η οικονομία. Θεωρώ ότι στο ίδιο πνεύμα είναι δίκαιο και ορθό να κινηθεί η πολιτεία και στις περιπτώσεις που αποφασίζει το Υπουργικό Συμβούλιο μέσα από τη διαδικασία “κατά παρέκκλιση”.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων σχετικά με τα ακόλουθα ερωτήματα:

  1. Είναι εφικτή η δυνατότητα καταβολής χρηματικού ποσού ως αντιστάθμισμα της υπέρβασης του δομήσιμου εμβαδού (κατόπιν απόφασης του Υπουργικού Συμβουλίου/κατά παρέκκλιση) όπως αυτό έχει υπολογιστεί με βάση τις εκτιμημένες αξίες στις περιπτώσεις της πολεοδομικής αμνηστίας; (βλ. επισυνημμένο πίνακα)

  2. Προτίθεστε να τροποποιήσετε τον κανονισμό (σύμφωνα με το άρθρο 26 του περί Πολεοδομίας και Χωροταξίας Νόμου), ώστε η υπέρβαση σε συντελεστή δόμησης να δύναται να αντισταθμίζεται και με εξαγορά; Στο πλαίσιο αυτού του άρθρου η αντιστάθμιση επιτυγχάνεται μόνο με μεταφορά συντελεστή δόμησης από άλλο τεμάχιο ή από διατηρητέα οικοδομή. Αυτή η δυνατότητα ωστόσο είναι χρονοβόρα και υπερβολικά δαπανηρή. Με τη δυνατότητα ωστόσο της εξαγοράς θα μπορεί η αντιστάθμιση να δημιουργεί άμεσα οικονομικούς πόρους στο κράτος.

  3. Υπάρχει πρόθεση για τροποποίηση των κανονισμών και, αν ναι, πότε προτίθεστε να το πράξετε;

  4. Εάν δεν υπάρχει πρόθεση, η αντιστάθμιση μέσω εξαγοράς μπορεί να επιτευχθεί στο πλαίσιο της διακρατικής ευχέρειας που έχει η εκτελεστική εξουσία;»
