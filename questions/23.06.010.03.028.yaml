answers:
- http://www2.parliament.cy/parliamentgr/008_3g/23_06_010_03_028.htm
by:
- Χαραλαμπίδου Ειρήνη
date: '2013-07-18'
heading: Ερώτηση με αρ. 23.06.010.03.028, ημερομηνίας 18 Ιουλίου 2013, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.03.028
text: |-
  «Παρακαλείται ο αρμόδιος υπουργός να μας πληροφορήσει γιατί κανένας κλινικός φαρμακοποιός δεν απασχολείται στο χώρο της ειδικότητας του, δηλαδή στην κλινική.

  Έχω πληροφορηθεί ότι, παρ’ όλο που στο δημόσιο τομέα (Φαρμακευτικές Υπηρεσίες) εργοδοτούνται πέραν των δέκα κλινικών φαρμακοποιών, κανένας από αυτούς δεν απασχολείται στο χώρο της ειδικότητάς του, δηλαδή στην κλινική.

  Η ειδικότητα του κλινικού φαρμακοποιού αποκτάται με τη λήψη μεταπτυχιακού διπλώματος ειδίκευσης (Master). Ο κλινικός φαρμακοποιός, όπως τον ορίζει ο τίτλος του, έχει φυσική θέση δίπλα στους γιατρούς, στην κλινική δηλαδή. Έχει ως αποστολή την παροχή επιστημονικών συμβουλών όσον αφορά στη φαρμακοθεραπεία, στην ορθή επιλογή φαρμάκων, στην ορθή δοσολογία και στην αξιολόγηση οφέλους κινδύνου πριν ή κατά τη διάρκεια της έκθεσης του ασθενούς στο φάρμακο.

  Σήμερα κανένας κλινικός φαρμακοποιός του δημόσιου τομέα δε βρίσκεται στη φυσική του θέση, σε κάποια κλινική δηλαδή. Απασχολούνται σε άλλες θέσεις (φαρμακορρύθμιση, Γραμματεία Επιτροπής Φαρμάκων, αγροτικά φαρμακεία, τιμοκατάλογος κτλ.).

  Ο κλινικός φαρμακοποιός αποτελεί ισχυρή πηγή γνώσης όσον αφορά στα φάρμακα και είναι αναγκαία η παρουσία του στον κλινικό χώρο, όπου αλωνίζουν οι ιατρικοί επισκέπτες.

  Ο κλινικός φαρμακοποιός έχει θέση στον κλινικό χώρο, ώστε να βοηθά στη σωστή και ορθολογική συνταγογράφηση. Ιδιαίτερα με τα μέτρα για τη μείωση των δαπανών στα φάρμακα, ο κλινικός φαρμακοποιός μπορεί να συμβάλει στη μείωση του φαινομένου της πολυφαρμακίας και στην εξοικονόμηση κονδυλίων.

  Η αναχαίτιση των δαπανών μπορεί να γίνεται από τις κλινικές από το επίπεδο της ορθής συνταγογράφησης. Ο κλινικός φαρμακοποιός μπορεί να ελέγχει τι συνταγογραφεί ο κάθε γιατρός και την ποσότητα (ειδικά των φτηνών φαρμάκων, αλλά και των αντιβιοτικών) και να τον συμβουλεύει ως ο ειδικός στο χώρο.

  Ο κλινικός φαρμακοποιός οφείλει να έχει σαφείς όρους εντολής και πρέπει να είναι στην κλινική και να ενημερώνει το γιατρό για τα θεραπευτικά πρωτόκολλα, τα φάρμακα του συνταγολογίου κα να δίνει αυτός επιτόπου λύσεις για ένα φάρμακο που ζητείται και είναι εκτός συνταγολογίου και όχι να γίνεται ανταλλαγή αλληλογραφίας με τις Φαρμακευτικές Υπηρεσίες.»
