_position_on_page: 298
_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_297.htm
by:
- Κυπριανού Άντρος
date: '2016-01-11'
heading: Ερώτηση με αρ. 23.06.010.05.297, ημερομηνίας 11 Ιανουαρίου 2016, του βουλευτή
  εκλογικής περιφέρειας Λευκωσίας κ. Άντρου Κυπριανού
identifier: 23.06.010.05.297
text: |-
  «Παρακαλείται ο αρμόδιος υπουργός να ενημερώσει τη Βουλή των Αντιπροσώπων για θέματα που σχετίζονται με το πρότυπο διαχείρισης ποιότητας ISO 9001.

  Πληροφορήθηκα για την ημερίδα που πραγματοποιήθηκε στα πλαίσια του έργου “Πρόγραμμα Εκπαίδευσης για Στρατηγική, Ηγετική και Διευθυντική Ανάπτυξη της Κυπριακής Δημόσιας Υπηρεσίας” στις 8 Σεπτεμβρίου 2015, όπου παρουσιάστηκαν ευρήματα, εμπειρίες και βέλτιστες πρακτικές με τη διαχείριση της ποιότητας και της αριστείας μέσω μηχανισμών συνεχούς βελτίωσης.

  Ενημερώθηκα ότι η κυβέρνηση προωθεί τις διαδικασίες πιστοποίησης των διεργασιών εξυπηρέτησης και εξωτερικής λειτουργίας ορισμένων τμημάτων του δημοσίου, όπως το Κτηματολόγιο και την Πολεοδομία. Σε ομιλία του Υφυπουργού παρά τω Προέδρω στις 10 Φεβρουαρίου 2015 ανακοινώθηκε ότι θα υπογραφόταν σύμβαση με την Κυπριακή Εταιρεία Πιστοποίησης, η οποία θα αξιολογούσε εντός τριών μηνών τις σχετικές διαδικασίες στο Κτηματολόγιο, την Πολεοδομία και τα Κέντρα Εξυπηρέτησης του Πολίτη για την έκδοση του πιστοποιητικού.

  Συγκεκριμένα, παρακαλώ να με ενημερώσετε για τα ακόλουθα:

  1. Ποια τα αποτελέσματα της αξιολόγησης που έγινε από την Κυπριακή Εταιρεία Πιστοποίησης, όπως επίσης σε ποιο στάδιο βρίσκεται η διαδικασία έκδοσης του σχετικού πιστοποιητικού;

  2. Υπάρχει πρόθεση εκ μέρους της κυβέρνησης το διεθνές σύστημα διαχείρισης ποιότητας ISO 9001 να εφαρμοστεί σε όλα τα κυβερνητικά τμήματα, στη Βουλή των Αντιπροσώπων και στο Ανώτατο Δικαστήριο;»
