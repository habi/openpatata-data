_id: 23.06.010.03.688_690
_position_on_page: 690
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_688.htm
by:
- mp_id: charalampidou-eirini
date: '2014-06-03'
heading: Ερώτηση με αρ. 23.06.010.03.688, ημερομηνίας 3 Ιουνίου 2014, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.03.688
text: |-
  «Σύμφωνα με τον περί του Ελέγχου της Ανάληψης Εργασίας στον Ιδιωτικό Τομέα από Πρώην Κρατικούς Αξιωματούχους και Ορισμένους Πρώην Υπαλλήλους του Δημοσίου και του Ευρύτερου Δημόσιου Τομέα Νόμο του 2007 (Ν. 114(Ι)/2007), καθορίζεται για κρατικούς αξιωματούχους και πρώην υπαλλήλους του δημόσιου και ευρύτερου δημόσιου τομέα περίοδος δύο ετών από την ημέρα αποχώρησης ή αφυπηρέτησή τους για πρόσληψη στον ιδιωτικό τομέα.

  Απώτερος στόχος της νομοθετικής αυτής ρύθμισης είναι η προστασία του δημόσιου συμφέροντος από τη χρησιμοποίηση της δεσπόζουσας θέσης ή της προνομιακής πληροφόρησης την οποία τα πρόσωπα αυτά κατέχουν λόγω της θέσης που είχαν προς όφελος νομικών προσώπων ιδιωτικού δικαίου ή φυσικών προσώπων. Παράλληλα, στοχεύει στην αποτροπή αξιωματούχων του κράτους και ορισμένων κρατικών υπαλλήλων από το να ενεργούν για το προσωπικό τους συμφέρον ή για το συμφέρον του μελλοντικού εργοδότη τους και συνεπώς ενάντια στο δημόσιο συμφέρον.

  Δεδομένης λοιπόν της πιθανής εργοδότησης ή και διορισμού συμβούλων υπουργών οι οποίοι έχουν προνομιακή άμεση πρόσβαση σε εμπιστευτική πληροφόρηση ή και απόρρητη λόγω επαγγελματικής σχέσης και στενής συνεργασίας με τους υπουργούς, θα θέλαμε να γνωρίζουμε αν γίνονται σκέψεις τροποποίησης της σχετικής νομοθεσίας, για να περιληφθούν και αυτοί.

  Υπενθυμίζω ότι βρισκόμαστε αντιμέτωποι με μια τέτοια περίπτωση όπου στενός συνεργάτης και σύμβουλος του Υπουργού Οικονομικών με προνομιακή πρόσβαση σε απόρρητες πληροφορίες του υπουργείου, καθοριστικές για την οικονομία, μεταπηδά στον ιδιωτικό τραπεζικό τομέα.

  Ως εκ τούτου, καλείται ο αρμόδιος υπουργός να μας ενημερώσει κατά πόσο προτίθεται να καταθέσει σχετικό τροποποιητικό νομοσχέδιο, προκειμένου τέτοια φαινόμενα, που πλήττουν τη δημόσια ζωή του τόπου, να απαλειφθούν.»
