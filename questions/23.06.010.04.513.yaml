answers: []
identifier: 23.06.010.04.513
question:
  by:
  - Περδίκης Γιώργος
  date: '2015-04-03'
  text: |-
    «Έχω πληροφορηθεί από ανακοίνωση της οργάνωσης ΚΙΣΑ, ημερομηνίας 6 Μαρτίου 2015, για την απέλαση μετανάστη ο οποίος, όπως αναφέρεται στην ανακοίνωση, κακοποιήθηκε από μέλη της αστυνομίας στις 20 Φεβρουαρίου 2015. Σύμφωνα με την ανακοίνωση, ο μετανάστης απελάθηκε με συνοπτικές διαδικασίες, παρά το γεγονός ότι δεν είχε ολοκληρωθεί η διερεύνηση της υπόθεσης και ενώ υπήρχε αυτόπτης μάρτυρας έτοιμη να καταθέσει εναντίον των συγκεκριμένων αστυνομικών. Στην ανακοίνωση αναφέρεται ότι ο μετανάστης χτυπήθηκε και στη συνέχεια συνελήφθη από μέλη της αστυνομίας σε δρόμο στη Λευκωσία, ενώ γυναίκα αυτόπτης μάρτυρας που είδε τα όσα διαδραματίστηκαν ενημέρωσε τηλεφωνικά την ΚΙΣΑ, δηλώνοντας ότι η βία που ασκήθηκε εναντίον του μετανάστη ήταν εντελώς αδικαιολόγητη, βάναυση και αυθαίρετη, αφού ο μετανάστης ούτε προσπάθησε να διαφύγει ούτε έφερε αντίσταση στη σύλληψή του.

    Παρακαλώ τον αρμόδιο υπουργό να ενημερώσει τη Βουλή των Αντιπροσώπων για τους λόγους για τους οποίους ο συγκεκριμένος μετανάστης απελάθηκε πριν από την ολοκλήρωση της διερεύνησης της υπόθεσης, αν η διερεύνηση της υπόθεσης συνεχίζεται και αν έχει διασφαλιστεί η επιστροφή του θύματος, για να καταθέσει, καθώς και αν έχει ασκηθεί ποινική δίωξη εναντίον των εμπλεκόμενων μελών της αστυνομίας.

    Τέλος, με αφορμή το πιο πάνω περιστατικό, παρακαλώ τον αρμόδιο υπουργό να πληροφορήσει τη Βουλή των Αντιπροσώπων για τα μέτρα που προτίθεται να λάβει, προκειμένου να διαμορφωθεί ένα πλαίσιο συντονισμού των εμπλεκόμενων υπηρεσιών και αρχών, ώστε να αποτρέπεται η απέλαση μαρτύρων ή/και θυμάτων που εμπλέκονται σε θέματα που βρίσκονται ήδη υπό διερεύνηση.»
  title: Ερώτηση με αρ. 23.06.010.04.513, ημερομηνίας 3 Απριλίου 2015, του βουλευτή
    εκλογικής περιφέρειας Λευκωσίας κ. Γιώργου Περδίκη
