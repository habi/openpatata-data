_id: 23.06.010.03.190_190
_position_on_page: 190
_sources:
- http://www2.parliament.cy/parliamentgr/008_02/chronological/008_02_IC.htm
answers: []
by:
- mp_id: perdikis-giorgos
date: '2013-10-08'
heading: Ερώτηση με αρ. 23.06.010.03.190, ημερομηνίας 8 Οκτωβρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.190
text: |-
  «Σε απάντηση του Υπουργού Δικαιοσύνης και Δημοσίας Τάξεως κ. Ιωνά Νικολάου σε ερώτησή μου με αριθμό 23.06.010.02.586, ημερομηνίας 14 Μαΐου 2013, αναφέρεται ότι “θεωρούμε σκόπιμη και επιβεβλημένη τη συνέχιση της συνεργασίας του Ουλαμού Πάταξης Λαθροθηρίας μαζί με τους ακτιβιστές καθώς επίσης και με οποιαδήποτε άλλη οργάνωση, κατά τρόπο που αυτή συνάδει με τους νόμους της Δημοκρατίας”. Το ίδιο μου αναφέρθηκε και στη μεταξύ μας συνάντηση στις 9 Μαΐου 2013.

  Δυστυχώς, από ό,τι καταλαβαίνω, δε δόθηκαν οδηγίες στο κλιμάκιο πάταξης λαθροθηρίας να επικοινωνήσει με την ομάδα των ακτιβιστών που έφτασε στην Κύπρο στα μέσα Σεπτεμβρίου για τη φθινοπωρινή εκστρατεία αντιμετώπισης της λαθροθηρίας των αποδημητικών πουλιών. Μάλιστα, μέχρι σήμερα δεν έγινε κοινή δράση ούτε η αστυνομία δέχεται καταγγελίες από τους ακτιβιστές. Η Κύπρος κινδυνεύει να καταστεί και πάλι στόχος καταγγελιών και αυτή τη φορά όχι άδικα, αφού φαίνεται ότι οι καταγγελίες για δεσμεύσεις της κυβέρνησης προς του λαθροθήρες όντως ισχύουν.

  Επί τούτου εκκρεμεί ακόμα να καταθέσετε στη Βουλή των Αντιπροσώπων στοιχεία για τις καταγγελίες λαθροθηρίας που έγιναν μετά το γνωστό επεισόδιο της 27ης Απριλίου 2013 στο Παραλίμνι. Κατ’ ακρίβειαν, δεν έχει απαντηθεί το ερώτημα που υπέβαλα με την πιο πάνω ερώτησή μου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων εάν συνεχίζεται η κοινή δράση του κλιμακίου πάταξης λαθροθηρίας με τους ακτιβιστές, πόσες κοινές επιχειρήσεις έγιναν φέτος και πόσες καταγγελίες έγιναν από την αστυνομία, πόσοι τιμωρήθηκαν και πόσες από τις καταγγελίες έγιναν μετά από πληροφορίες των ακτιβιστών.»
