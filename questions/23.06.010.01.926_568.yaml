_id: 23.06.010.01.926_568
_position_on_page: 568
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.926.htm
by:
- mp_id: perdikis-giorgos
date: '2012-06-08'
heading: Ερώτηση με αρ. 23.06.010.01.926, ημερομηνίας 8 Ιουνίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.01.926
text: |-
  «Έχω πληροφορηθεί ότι η 19η Μαΐου τιμάται από τον ποντιακό ελληνισμό ως ημέρα μνήμης της γενοκτονίας των Ποντίων από τους Νεοτούρκους και τον Ατατούρκ. Ποντιακές οργανώσεις έχουν καθιερώσει τη 19η Μαΐου ως μέρα τιμής για τα θύματα της γενοκτονίας των Ποντίων Ελλήνων.

  Είναι γεγονός ότι στην Κύπρο ζουν τα τελευταία χρόνια χιλιάδες Πόντιοι και πολλά παιδιά των ποντιακών οικογενειών φοιτούν στα δημόσια σχολεία. Πολλοί Πόντιοι έχουν ήδη αποκτήσει την κυπριακή υπηκοότητα και έχουν γίνει αξιοσέβαστα μέλη της κυπριακής κοινωνίας. Έχουμε μάλιστα πληροφορηθεί ότι έχει εκδοθεί και εκπαιδευτικό υλικό για διδασκαλία της ιστορίας της ποντιακής γενοκτονίας σε επίπεδο δημοτικής εκπαίδευσης σε βιβλίο και σε ηλεκτρονική μορφή.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων κατά πόσο έχει αναγνωριστεί ως επίσημη εορτή η 19η Μαΐου, για να τιμώνται τα θύματα της ποντιακής γενοκτονίας, και αν διδάσκεται στα σχολεία -ιδιαίτερα σε αυτά που φοιτούν παιδιά ποντιακών οικογενειών- η ποντιακή ιστορία.»
