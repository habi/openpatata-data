_id: 23.06.010.03.020_20
_position_on_page: 20
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_020.htm
by:
- Περδίκης Γιώργος
date: '2013-07-18'
heading: Ερώτηση με αρ. 23.06.010.03.020, ημερομηνίας 18 Ιουλίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.020
text: |-
  «Έχω πληροφορηθεί για την πρόθεση της κυβέρνησης να προχωρήσει με τη μείωση του φόρου προστιθέμενης αξίας από 18% σε 5% για το αγροτικό πετρέλαιο που χρησιμοποιείται για γεωργικούς σκοπούς, αλλά και για σκοπούς κίνησης από τους αγρότες. Υπενθυμίζεται όμως ότι το αγροτικό πετρέλαιο είναι υψηλής περιεκτικότητας σε θείο και δεν επιτρέπεται να χρησιμοποιείται για την κίνηση των οχημάτων. Εξάλλου, όπως είναι γνωστό από ευρωπαϊκές στατιστικές, το πετρέλαιο με χαμηλή περιεκτικότητα σε θείο πωλείται σε πολύ χαμηλή τιμή στην Κύπρο σε σχέση με την Ευρωπαϊκή Ένωση. Είναι επίσης γνωστές οι θετικές επιπτώσεις στο περιβάλλον και στην υγεία των ανθρώπων από τη χρήση πετρελαίου με χαμηλή περιεκτικότητα σε θείο.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν η πρόθεση της κυβέρνησης είναι όπως το αγροτικό πετρέλαιο χρησιμοποιείται μόνο για σκοπούς διακίνησης των αγροτών με τρακτέρ και για την κίνηση άλλων αγροτικών μηχανημάτων (π.χ. θεριστικές μηχανές) και αν η πολιτική αυτή θα εφαρμοστεί και σε οχήματα γενικής κυκλοφορίας (π.χ. διπλοκάμπινα ή ημιφορτηγά).»
