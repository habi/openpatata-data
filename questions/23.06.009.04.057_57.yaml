_position_on_page: 57
_sources:
- http://www2.parliament.cy/parliamentgr/008_02/chronological/008_02_TD_1.htm
answers:
- http://www2.parliament.cy/parliamentgr/008_03d/23_06_009_04_057.htm
by:
- Τορναρίτης Νίκος
date: '2009-07-23'
heading: Ερώτηση με αρ. 23.06.009.04.057, ημερομηνίας 23 Ιουλίου 2009, του βουλευτή
  εκλογικής περιφέρειας Λευκωσίας κ. Νίκου Τορναρίτη
identifier: 23.06.009.04.057
text: |-
  «Μετά από απόφαση του δήμου Λευκωσίας είχε παραχωρηθεί τεμάχιο γης στην περιοχή Αγίου Ανδρέα για την ανέγερση ιδιόκτητου κολυμβητηρίου του Ναυτικού Ομίλου Λευκωσίας. Κατόπιν εγκρίσεως και του ΚΟΑ συμφωνήθηκε η ανέγερση κλειστού κολυμβητηρίου. Ο Ναυτικός Όμιλος Λευκωσίας προχώρησε στην ανάθεση μελέτης για το έργο, ενώ στη συνέχεια ο ΚΟΑ έκρινε ότι η εκτέλεσή του ήταν πολύ δαπανηρή. Ο δήμος Λευκωσίας με τη σειρά του ανακάλεσε την παραχώρηση του συγκεκριμένου τεμαχίου και έκτοτε το διοικητικό συμβούλιο του Ναυτικού Ομίλου Λευκωσίας προσπαθεί να μεταπείσει τους εμπλεκομένους, οι οποίοι αρνούνται οποιαδήποτε συνάντηση.

  Στις 13 Μαΐου 2009 πραγματοποιήθηκε συνάντηση του Υπουργού Παιδείας και Πολιτισμού με το διοικητικό συμβούλιο του Ναυτικού Ομίλου Λευκωσίας, στην οποία παρευρέθηκα, όπου παρουσιάστηκε το χρόνιο αίτημα του ομίλου για την ανέγερση ιδιόκτητου κολυμβητηρίου και επιδόθηκε σχετικό υπόμνημα. Ο Υπουργός Παιδείας και Πολιτισμού είδε το θέμα θετικά και είχε αναλάβει τη δέσμευση να συγκαλέσει σύσκεψη όλων των εμπλεκομένων (διοικητικό συμβούλιο ΚΟΑ, δήμος Λευκωσίας, διοικητικό συμβούλιο Ναυτικού Ομίλου Λευκωσίας, πρόεδρος Κοινοβουλευτικής Επιτροπής Παιδείας). Χρονικά τοποθετήθηκε η συνάντηση αμέσως μετά το τέλος των Αγώνων Μικρών Κρατών Ευρώπης, ωστόσο με λύπη διαπιστώνω ότι ακόμα η συνάντηση αυτή δεν έχει συγκληθεί.

  Παρακαλείται ο αρμόδιος υπουργός όπως ενημερώσει τη Βουλή των Αντιπροσώπων για τις προθέσεις του υπουργείου σχετικά με το θέμα και πότε θα καθοριστεί η αναμενόμενη συνάντηση.»
