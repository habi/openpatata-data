answers:
- http://www2.parliament.cy/parliamentgr/008_03b/23_06_008_03_634.htm
identifier: 23.06.008.03.634
question:
  by:
  - Καράς Αντώνης
  date: '2004-07-08'
  text: |-
    «Σε επιστολή μου ημερομηνίας 17 Φεβρουαρίου 2004 έχω αναφέρει ότι, σχετικά με πληροφορίες που είχα, το ύψος του ενοικίου που είχε καθοριστεί από το Τμήμα Κτηματολογίου και Χωρομετρίας για την κρατική γη που προορίζεται για τη δημιουργία γηπέδων γκολφ στην ελεύθερη Αμμόχωστο ανερχόταν στις £111.000 (4% επί της αναθεωρημένης αγοραίας αξίας της γης, που είναι £2.770.000). Σημειωτέον ότι ανάλογη εκτίμηση, που εκπονήθηκε από ιδιώτες εκτιμητές, υπολογίζει ότι το κόστος της αγοραίας αξίας της εμπλεκόμενης γης είναι πολύ χαμηλότερο.

    Υπό το φως αυτών των δεδομένων, η ανάληψη του όλου έργου από ιδιωτική επενδυτική εταιρεία ενδεχομένως να είναι ασύμφορη, αν όχι και ζημιογόνος. Ως εκ τούτου, ελλοχεύει ο κίνδυνος της μη υλοποίησης του έργου, με ό,τι αυτό συνεπάγεται.

    Σύμφωνα με νεότερες πληροφορίες, το όλο έργο θα αναλαμβανόταν από τον ΚΟΑ ως έργο αθλητικής υποδομής, με την προοπτική, μετά την ολοκλήρωσή του, να ενοικιαστεί σε ιδιωτική εταιρεία.

    Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα εξής:

    1. Σε περίπτωση που όντως ο ΚΟΑ αναλάβει την εκτέλεση του όλου έργου, σε ποιο στάδιο βρίσκεται η όλη διαδικασία δημιουργίας γηπέδων γκολφ στην ελεύθερη περιοχή Αμμοχώστου;

    2. Σε περίπτωση που η όλη διαδικασία δεν αναληφθεί από τον ΚΟΑ, αλλά ούτε και από κάποια ιδιωτική πρωτοβουλία λόγω του υψηλού κόστους, τι σκοπεύει να πράξει το κράτος, για να επιτύχει την υλοποίηση του έργου;

    3. Υπάρχει ενδεχόμενο επανεκτίμησης του προτεινόμενου ενοικίου, έτσι ώστε η επένδυση για τη δημιουργία των γηπέδων γκολφ να καταστεί βιώσιμη;»
  title: Ερώτηση με αρ. 23.06.008.03.634, ημερομηνίας 8 Ιουλίου 2004, του βουλευτή
    εκλογικής περιφέρειας Αμμοχώστου κ. Αντώνη Καρά
