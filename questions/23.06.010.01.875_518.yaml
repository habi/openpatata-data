_id: 23.06.010.01.875_518
_position_on_page: 518
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.875.htm
by:
- mp_id: chatzigiannis-kyriakos
date: '2012-05-24'
heading: Ερώτηση με αρ. 23.06.010.01.875, ημερομηνίας 24 Μαΐου 2012, του βουλευτή
  εκλογικής περιφέρειας Αμμοχώστου κ. Κυριάκου Χατζηγιάννη
identifier: 23.06.010.01.875
text: |-
  «Στην κυπριακή αγορά διατίθενται χιλιάδες συσκευές για κατανάλωση πόσιμου κρύου και ζεστού νερού (ψυγεία/βραστήρες) που λειτουργούν όλο το εικοσιτετράωρο και προσφέρουν για άμεση πόση ζεστό και κρύο νερό, ενώ κάθε χρόνο ο αριθμός τους μεγαλώνει. Στη λειτουργία τους για παροχή κρύου νερού ο κίνδυνος βραχυκυκλώματος και πρόκλησης πυρκαγιάς στο ηλεκτρικό τους σύστημα είναι μικρός, λόγω του ότι το ηλεκτρικό κύκλωμα είναι βασικά για ένα μικρό ψυγείο. Λόγω και της μικρής κατανάλωσης ηλεκτρικής ενέργειας, ο κίνδυνος για κακή λειτουργία ή ακόμα για ηλεκτροπληξία ή πυρκαγιά είναι ασήμαντα μικρός.

  Στη λειτουργία όμως για το ζεστό νερό έχουμε ένα ηλεκτρικό κύκλωμα με μεγάλη κατανάλωση σε ενέργεια, το οποίο είναι ενεργό καθ’ όλο το εικοσιτετράωρο. Επίσης, λόγω του κινδύνου πρόκλησης βραχυκυκλώματος και πυρκαγιάς, το ηλεκτρικό κύκλωμα πρέπει να διαθέτει διπλό σύστημα ασφάλειας. Κατά τον έλεγχο από την Ηλεκτρομηχανολογική Υπηρεσία τέτοιων συσκευών πριν από δυο χρόνια, είχε αποδειχτεί ότι αυτό το διπλό σύστημα ασφάλειας δε λειτουργούσε σωστά σε μεγάλο αριθμό τέτοιων συσκευών που κυκλοφορούν στην κυπριακή αγορά. Δηλαδή δεν παρείχε τη διπλή απαιτούμενη ασφάλεια που θα το προστάτευε, κατά τρόπο που να μην υπάρχει (ή έστω να ελαχιστοποιείται) η παραμικρή πιθανότητα για πρόκληση βραχυκυκλώματος ή και πυρκαγιάς. Η αγορά εξακολουθεί να κατακλύζεται από μη συμμορφούμενες με τα ευρωπαϊκά πρότυπα συσκευές.

  Με αφορμή την πρόσφατη πυρκαγιά στη Λεμεσό ένεκα βραχυκυκλώματος σε τέτοια συσκευή, παρακαλείται ο αρμόδιος υπουργός να πληροφορήσει τη Βουλή των Αντιπροσώπων ποιους ελέγχους έχει κάνει το υπουργείο του και ποια είναι τα πορίσματά του, ως επίσης κατά πόσο έχει εντοπίσει σχετικές συσκευές οι οποίες παραβαίνουν ή αδυνατούν να πληρούν τις προδιαγραφές ασφάλειας.»
