_position_on_page: 198
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Περδίκης Γιώργος
date: '2015-10-20'
heading: Ερώτηση με αρ. 23.06.010.05.197, ημερομηνίας 20 Οκτωβρίου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.197
text: |-
  «Στις 28 Σεπτεμβρίου 2015 κοινοποιήθηκε στην Κοινοβουλευτική Επιτροπή Ενέργειας, Εμπορίου, Βιομηχανίας και Τουρισμού από τον Παγκύπριο Σύνδεσμο Επιχειρήσεων Εξοικονόμησης Ενέργειας (ΠΑΣΕΕΞΕ) επιστολή αναφορικά με την ανάγκη αναβάθμισης της πολιτικής εξοικονόμησης ενέργειας. Στην εν λόγω επιστολή ο σύνδεσμος αναφέρει ότι το σχέδιο “Εξοικονομώ-Αναβαθμίζω” στερεί τη δυνατότητα από πολλές επιχειρήσεις των οποίων η ηλεκτρική κατανάλωση βασίζεται στη χρήση μηχανημάτων να προβούν σε στοχευμένες και αποδοτικές επενδύσεις για εξοικονόμηση ενέργειας. Ο ΠΑΣΕΕΞΕ εισηγείται όπως τεχνολογίες που μπορούν να συνεισφέρουν στην εξοικονόμηση ενέργειας χωρίς να ενταχθούν σε ολοκληρωμένες λύσεις υιοθετηθούν άμεσα κάτω από το ξεχωριστό σχέδιο στήριξης. Σύμφωνα με την εισήγηση του συνδέσμου, το σχέδιο αυτό μπορεί να χρηματοδοτηθεί μέσω της κατανομής του Ταμείου Ανανεώσιμων Πηγών Ενέργειας και Εξοικονόμησης Ενέργειας από μη εκταμιευμένες χορηγίες για έργα εξοικονόμησης ενέργειας που δεν προχώρησαν από το 2010 μέχρι το 2012, καθώς και της χρήσης των εσόδων από τη δημοπράτηση των δικαιωμάτων εκπομπής αερίων του θερμοκηπίου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν εξετάζει θετικά την πιο πάνω εισήγηση του ΠΑΣΕΕΞΕ και κατά πόσο προτίθεται να προχωρήσει στην υλοποίησή της.»
