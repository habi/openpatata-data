answers:
- http://www2.parliament.cy/parliamentgr/008_03/23_06_008_03_137.htm
by:
- Περδίκης Γιώργος
date: '2003-09-29'
heading: Ερώτηση με αρ. 23.06.008.03.137 που υποβλήθηκε από το βουλευτή εκλογικής
  περιφέρειας Λευκωσίας κ. Γιώργο Περδίκη στις 29 Σεπτεμβρίου 2003.
identifier: 23.06.008.03.137
text: |-
  «Έχω πληροφορηθεί ότι η μη κυβερνητική οργάνωση “Κίνηση Στήριξης Αλλοδαπών” (ΚΙΣΑ) καταγγέλλει την κυπριακή κυβέρνηση ότι έχει απελάσει πρόσωπα, χωρίς να τους επιτρέψει να υποβάλουν αίτηση ασύλου, παρά τις διεθνείς και με βάση τον περί Προσφύγων Νόμο του 2000 υποχρεώσεις της για μη απέλαση προσώπου που ζητά άσυλο ή που ισχυρίζεται ότι θα υποστεί βασανιστήρια, απάνθρωπη και ταπεινωτική μεταχείριση, εάν επιστρέψει στη χώρα του πριν από την εξέταση του αιτήματός του. Επίσης, η ΚΙΣΑ καταγγέλλει ότι η Κυπριακή Δημοκρατία έχει απελάσει πρόσωπα πριν από την εκδίκαση της υπόθεσής τους από το Ανώτατο Δικαστήριο, παρά τις αντιθέτου δεσμεύσεις λειτουργών της κυβέρνησης σε συγκεκριμένες περιπτώσεις ενώπιον ακόμα και του δικαστηρίου.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν οι ανωτέρω καταγγελίες είναι βάσιμες και σε ποιες ενέργειες προτίθεται να προβεί για τη μη επανάληψη παρόμοιων περιπτώσεων.»
