_id: 23.06.010.02.285_285
_position_on_page: 285
_sources:
- http://www2.parliament.cy/parliamentgr/008_02/chronological/008_02_IB.htm
answers:
- http://www2.parliament.cy/parliamentgr/008-3f/23_06_010_02.285.htm
by:
- Περδίκης Γιώργος
date: '2012-11-09'
heading: Ερώτηση με αρ. 23.06.010.02.285, ημερομηνίας 9 Νοεμβρίου 2012, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.02.285
text: |-
  «Έχω πληροφορηθεί από το Σύνδεσμο Οικογενειών με Τρίδυμα και άνω για τα αιτήματά του για αναστολή των μεταθέσεων των μητέρων εκπαιδευτικών με τρίδυμα, μέχρι τα παιδιά να φτάσουν στην ηλικία των 6 ετών. Πληροφορήθηκα επίσης ότι διεκδικούν να δίνεται προτεραιότητα στην εισδοχή των τριδύμων σε κρατικά και κοινοτικά νηπιαγωγεία από το δεύτερο έτος της ηλικίας τους. Ζητούν επίσης έκπτωση 50% στα δίδακτρα, τα τέλη εγγραφής, τα έξοδα εκδρομών και σε άλλες συνδρομές σε σχολεία δημοτικής και μέσης εκπαίδευσης. Τέλος, ζητούν επίσης έκπτωση 50% για φοίτηση των τριδύμων στα Κρατικά Ινστιτούτα Επιμόρφωσης.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν εξετάζεται το ενδεχόμενο τροποποίησης της σχετικής νομοθεσίας, ώστε να αναστέλλεται η μετάθεση μητέρας εκπαιδευτικού με τρίδυμα, μέχρι τα παιδιά να φτάσουν στην ηλικία των 6 ετών. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων αν εξετάζεται το ενδεχόμενο εισδοχής των τριδύμων σε κρατικά και κοινοτικά νηπιαγωγεία από το δεύτερο έτος της ηλικίας τους, καθώς και αν εξετάζεται το ενδεχόμενο οι οικογένειες με τρίδυμα τέκνα και άνω να δικαιούνται μειωμένο κόμιστρο λεωφορείων, μειωμένα δίδακτρα και τέλη εγγραφής και άλλες μειωμένες συνδρομές σε σχολεία δημοτικής και μέσης εκπαίδευσης. Τέλος, παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν εξετάζεται το ενδεχόμενο έκπτωσης 50% για φοίτηση των τριδύμων στα Κρατικά Ινστιτούτα Επιμόρφωσης.»
