_id: 23.06.009.04.777_110
_position_on_page: 110
_sources:
- http://www2.parliament.cy/parliamentgr/008_02/chronological/008_02_TD_3.htm
answers:
- http://www2.parliament.cy/parliamentgr/008_03d/23_06_009_04_777.htm
by:
- mp_id: christoforou-lefteris
date: '2010-01-25'
heading: Ερώτηση με αρ. 23.06.009.04.777, ημερομηνίας 25 Ιανουαρίου 2010, του βουλευτή
  εκλογικής περιφέρειας Αμμοχώστου κ. Λευτέρη Χριστοφόρου
identifier: 23.06.009.04.777
text: |-
  «Παρακαλώ όπως απαντηθούν οι κάτωθι ερωτήσεις από τον αρμόδιο υπουργό:

  1. Η Ευρωπαϊκή Επιτροπή, εξαιτίας της οικονομικής κρίσης, έδωσε τη δυνατότητα στα κράτη μέλη να παραχωρήσουν στους αγρότες οικονομική ενίσχυση μέχρι και 15.000 ευρώ. Πώς προτίθεται το υπουργείο να αξιοποιήσει αυτή τη δυνατότητα;

  2. Τα θερμοκήπια που δεν έχουν πολεοδομικές άδειες αποκλείστηκαν από τις αγροτικές επιδοτήσεις. Ποιες οι ενέργειες του υπουργείου προς επίλυση του προβλήματος;

  3. Οι πρόσφυγες αγρότες εδώ και τριάντα πέντε χρόνια δε λαμβάνουν καμία αγροτική επιδότηση. Στα πλαίσια της δίκαιης κοινωνίας εξετάζονται τρόποι ενίσχυσης των προσφύγων αγροτών;

  4. Οι Κύπριοι αγρότες κατατάσσονται τελευταίοι στο αγροτικό εισόδημα σε σχέση με τους αγρότες των υπόλοιπων χωρών της Ευρωπαϊκής Ένωσης. Υπήρξε κάποια μελέτη εκ μέρους του υπουργείου και τι μέτρα πρόκειται να ληφθούν, για να αντιμετωπιστεί το ουσιαστικό πρόβλημα του χαμηλού εισοδήματος των αγροτών μας;

  5. Τι μέτρα έχουν ληφθεί για την ανάκαμψη των αγροτικών κλάδων και τη βελτίωση της ανταγωνιστικότητας των αγροτικών προϊόντων;

  6. Πώς προωθείται η αειφόρος ανάπτυξη της υπαίθρου στη βάση της ενίσχυσης και εξυπηρέτησης των αναγκών των κατοίκων της;

  7. Ποιες ενέργειες υλοποιούνται προς την κατεύθυνση της ενίσχυσης του αγροτικού εισοδήματος και της αύξησης της συνεισφοράς του γεωργικού τομέα στην εθνική οικονομία;

  8. Τι μέτρα έχουν ληφθεί για τη μείωση του κόστους της αγροτικής παραγωγής;

  9. Πώς αξιοποιούνται τα κοινοτικά προγράμματα, πόσοι αγρότες επωφελούνται από αυτά και τι μέρος από τα ευρωπαϊκά κονδύλια αναλογεί σε κάθε αγρότη από την ένταξη στην Ευρωπαϊκή Ένωση μέχρι και σήμερα;

  10. Ποια κίνητρα έχουν προσφερθεί στους αγρότες για διαφήμιση και προώθηση των γεωργικών τους προϊόντων;

  11. Είναι γνωστό ότι με τη διαγραφή των αγροτικών χρεών επωφελήθηκε μόνο μία μικρή μερίδα αγροτών. Πολλοί αγρότες υποχρεώθηκαν να ξεπουλήσουν περιουσίες για τη συνεπή εξόφληση των χρεών τους. Προτίθεται η κυβέρνηση να λάβει μέτρα για την ισότιμη και δίκαιη αντιμετώπιση και των υπόλοιπων αγροτών;»
