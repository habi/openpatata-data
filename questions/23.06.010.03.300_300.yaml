_id: 23.06.010.03.300_300
_position_on_page: 300
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_300.htm
by:
- Περδίκης Γιώργος
date: '2013-11-13'
heading: Ερώτηση με αρ. 23.06.010.03.300, ημερομηνίας 13 Νοεμβρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.300
text: |-
  «Σύμφωνα με την έκθεση της Γενικής Ελέγκτριας, το 1978 το Τμήμα Δασών εξέδωσε ετήσια άδεια χρήσης δασικής γης στη Λευκωσία σε εταιρεία η οποία είχε ανεγείρει σε παρακείμενη γη ξενοδοχειακή μονάδα έναντι ενοικίου το οποίο καθορίστηκε από το Υπουργικό Συμβούλιο. Ο Έφορος Ελέγχου Κρατικών Ενισχύσεων και ο Γενικός Εισαγγελέας επεσήμαναν την ανάγκη τροποποίησης των όρων της σύμβασης μίσθωσης για αναπροσαρμογή του ετήσιου μισθώματος με την ένταξη της Κύπρου στην Ευρωπαϊκή Ένωση, ώστε αυτό να συνάδει με το κοινοτικό κεκτημένο, δηλαδή να αντανακλά το αγοραίο ενοίκιο στη βάση της εκτίμησης της αξίας της γης. Το ετήσιο μίσθωμα υπολογίστηκε στις £139.422, το οποίο δεν έγινε αποδεκτό από την εταιρεία, με αποτέλεσμα να μην καταστεί δυνατή η υπογραφή της σχετικής συμπληρωματικής σύμβασης μίσθωσης. Σύμφωνα με την έκθεση της Γενικής Ελέγκτριας, λόγω της πιο πάνω εκκρεμότητας, οι οφειλές της πιο πάνω εταιρείας μέχρι την 31η Δεκεμβρίου 2011, όπως υπολογίστηκαν από το Τμήμα Δασών βάσει του ετήσιου μισθώματος των £139.422, ανέρχονταν σε €1.489.318, συμπεριλαμβανομένου και τόκου ύψους €370.509. Το τμήμα προώθησε το θέμα στο Γενικό Εισαγγελέα για λήψη νομικών μέτρων προς είσπραξη του οφειλόμενου ποσού.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων σε ποιο στάδιο βρίσκεται η αγωγή που καταχώρισε ο Γενικός Εισαγγελέας της Δημοκρατίας αναφορικά με την πιο πάνω υπόθεση.»
