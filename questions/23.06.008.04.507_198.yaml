_id: 23.06.008.04.507_198
_position_on_page: 198
_sources:
- http://www2.parliament.cy/parliamentgr/008_02/chronological/008_02_HD_2.htm
answers:
- http://www2.parliament.cy/parliamentgr/008_03b/23.06.008.04.507.htm
by:
- mp_id: perdikis-giorgos
date: '2005-01-13'
heading: Ερώτηση με αρ. 23.06.008.04.507, ημερομηνίας 13 Ιανουαρίου 2005, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.04.507
text: |-
  «Έχω πληροφορηθεί ότι στο χωριό Κρίτου Μαρόττου στην Πάφο λειτουργεί παράνομο πτηνοτροφικό υποστατικό μέσα στην οικιστική περιοχή. Το υποστατικό αυτό έπρεπε να είχε εγκαταλειφθεί μετά τη μετακίνηση της πτηνοτροφικής μονάδας σε περιοχή εκτός της οικιστικής ζώνης του χωριού. Όμως, αντί αυτό να κατεδαφιστεί, συνεχίζει τη λειτουργία του, ρυπαίνοντας τους γύρω χώρους. Επιπρόσθετα, και στη νέα τοποθεσία όπου έχει μετακινηθεί η πτηνοτροφική μονάδα σημειώνεται ρύπανση των γειτονικών ιδιοκτησιών. Μάλιστα φαίνεται ότι η πτηνοτροφική μονάδα επεκτείνεται, χωρίς να έχει εξασφαλίσει τις απαιτούμενες άδειες και χωρίς την έγκριση των κοινοτικών αρχών. Επίσης, έχω παρατηρήσει ότι ο ιδιοκτήτης του πτηνοτροφικού υποστατικού συνηθίζει να απορρίπτει τα απόβλητα του πτηνοτροφείου (κοπριά) σε δασωμένη περιοχή τουρκοκυπριακής ιδιοκτησίας, παρά το γεγονός ότι η κοινότητα του έχει υποδείξει συγκεκριμένο χώρο απόρριψης αποβλήτων.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων για τα μέτρα που προτίθεται να λάβει, ούτως ώστε να επανέλθει η ομαλότητα και η νομιμότητα, καθώς και για να σταματήσει η ρύπανση στην κοινότητα Κρίτου Μαρόττου.»
