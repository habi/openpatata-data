_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_085.htm
by:
- Περδίκης Γιώργος
date: '2015-08-27'
heading: Ερώτηση με αρ. 23.06.010.05.085, ημερομηνίας 27 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.085
text: |-
  «Έχω πληροφορηθεί ότι τρία νέα είδη ζωντανών οργανισμών, περιλαμβανομένων και ψαριών, προερχoμένων από την Ερυθρά Θάλασσα εμφανίζονται κάθε χρόνο στις θάλασσες της Κύπρου μέσω της Διώρυγας του Σουέζ. Μετά από τη διάνοιξη και της δεύτερης διώρυγας εκφράζονται φόβοι ότι στη Μεσόγειο θα μεταφερθούν και επικίνδυνα είδη για τη βιοποικιλότητα της θάλασσας που μας περιβάλλει. Σύμφωνα με τις πληροφορίες μου, μέσω της Διώρυγας του Σουέζ μεταφέρθηκαν μέχρι σήμερα στη Μεσόγειο Θάλασσα περίπου 500 νέοι οργανισμοί. Αρκετά είδη έχουν εκτοπίσει τοπικούς πληθυσμούς ψαριών και κάποια είναι επικίνδυνα. Σύμφωνα με δηλώσεις του υποδιευθυντή του Τμήματος Αλιείας και Θαλασσίων Ερευνών, τα προβλήματα που θα δημιουργηθούν εξαρτώνται και από τα μέτρα που θα ληφθούν από τις αρχές της Αιγύπτου.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχει προβεί σε οποιαδήποτε διαβήματα, έτσι ώστε να προληφθούν τα προβλήματα που πιθανόν να δημιουργηθούν στη βιοποικιλότητα της Μεσογείου εξαιτίας της εισόδου νέων ειδών και οργανισμών στις θάλασσες της Κύπρου σε συνεργασία και με τη φίλη γείτονα χώρα Αίγυπτο. Παρακαλώ επίσης τον αρμόδιο υπουργό να ενημερώσει τη Βουλή των Αντιπροσώπων για τα μέτρα που προτίθεται να εφαρμόσει, για να αντιμετωπίσει τα προβλήματα που πιθανόν να αντιμετωπίσουν οι Κύπριοι ψαράδες και το φυσικό θαλάσσιο περιβάλλον.»
