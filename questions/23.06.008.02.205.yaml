answers:
- http://www2.parliament.cy/parliamentgr/008_03/23_06_008_02_205.htm
by:
- Καράς Αντώνης
date: '2003-01-28'
heading: Ερώτηση με αρ. 23.06.008.02.205 που υποβλήθηκε από το βουλευτή εκλογικής
  περιφέρειας Αμμοχώστου κ. Αντώνη Καρά στις 28 Ιανουαρίου 2003
identifier: 23.06.008.02.205
text: |-
  «Έχω παρατηρήσει ότι διάφορες κύριες οδικές αρτηρίες των επαρχιών Αμμοχώστου και Λάρνακας χρησιμοποιούνται από ξένες ποδηλατικές ομάδες για σκοπούς προπόνησης, ιδίως κατά τη χειμερινή περίοδο. Εξ όσων γνωρίζω, πολλές από αυτές τις ομάδες επιλέγουν την Κύπρο γι’ αυτό το σκοπό και λόγω του ότι προβάλλεται ως ιδανικός προορισμός για ποδηλατικό τουρισμό. Εντούτοις, δε φαίνεται να υπάρχουν οι αναγκαίοι ποδηλατόδρομοι που να μπορούν να φιλοξενήσουν αυτές τις ομάδες. Ως εκ τούτου, βλέπουμε πολλές ομάδες ποδηλατιστών, αποτελούμενες πολλές φορές από δέκα ποδηλατιστές και άνω, να ποδηλατούν στις κύριες λωρίδες κυκλοφορίας των αυτοκινητόδρομων (λ.χ. στους δρόμους Δεκέλειας-Λάρνακας, Δεκέλειας-Αμμοχώστου κ.λπ.). Επιπλέον, και εκεί όπου υπάρχουν ποδηλατόδρομοι είναι σχεδόν αδύνατο να αξιοποιηθούν, αφού χρησιμοποιούνται παράνομα για άλλους σκοπούς (π.χ. ως χώροι στάθμευσης, διέλευσης μοτοποδηλάτων κτλ.).

  Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα ακόλουθα:

  1. Ποια μέτρα λαμβάνονται για τη στήριξη του ποδηλατικού τουρισμού, αλλά και την προώθηση του αθλήματος γενικότερα;

  2. Σε δρόμους όπου δεν υπάρχουν ποδηλατόδρομοι πώς προστατεύονται και πώς υποχρεώνονται οι ομάδες ποδηλατιστών να εφαρμόζουν τους κανόνες οδικής ασφάλειας;»
