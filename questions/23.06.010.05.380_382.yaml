_id: 23.06.010.05.380_382
_position_on_page: 382
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Χαραλαμπίδου Ειρήνη
date: '2016-02-29'
heading: Ερώτηση με αρ. 23.06.010.05.380, ημερομηνίας 29 Φεβρουαρίου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.05.380
text: |-
  «Τους τελευταίους μήνες έχουμε γίνει δέκτες πολλών παραπόνων από πολίτες που υπέβαλαν αιτήσεις για το ελάχιστο εγγυημένο εισόδημα, το επίδομα τέκνου, τη φοιτητική χορηγία και για άλλα επιδόματα σε σχέση με τον υπολογισμό των εισοδημάτων τους. Παρατηρείται ότι κατά τον υπολογισμό των εισοδημάτων των αιτητών, στις περιπτώσεις όπου είναι συγκαταθέτες με άλλα άτομα, αντί να γίνεται επιμερισμός των τόκων, ως θα έπρεπε, οι τόκοι πιστώνονται ως εισόδημα στον καθένα από τους συγκαταθέτες ξεχωριστά, με αποτέλεσμα να αλλοιώνεται το πραγματικό εισόδημα της οικογένειας και να δημιουργείται ουσιαστικά ένα πλασματικό εισόδημα για όλους τους συγκαταθέτες. Δε λαμβάνεται επίσης υπόψη το γεγονός ότι, σε αντίθεση με τα άλλα φορολογούμενα εισοδήματα, οι τόκοι υποβάλλονται σε φορολογία 30%, η οποία αποκόπτεται άμεσα από τους καταθέτες με τη λήξη των εκπρόθεσμων καταθέσεών τους. Ως εκ τούτου, δεν μπορεί να γίνει υπεξαίρεση από τη φορολογία και ασφαλώς δεν είναι λογικό να προστίθενται στα εισοδήματα των πολιτών.

  Καλείται ο αρμόδιος υπουργός να μας ενημερώσει άμεσα για το πώς προτίθεται να ρυθμίσει την πιο πάνω αδικία, που έχει ως αποτέλεσμα την εξαίρεση από τους δικαιούχους διαφόρων επιδομάτων μεγάλου αριθμού συμπολιτών μας.»
