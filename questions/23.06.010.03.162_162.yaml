_id: 23.06.010.03.162_162
_position_on_page: 162
_sources:
- http://www2.parliament.cy/parliamentgr/008_02/chronological/008_02_IC.htm
answers:
- http://www2.parliament.cy/parliamentgr/008_3g/23_06_010_03_162.htm
by:
- Περδίκης Γιώργος
date: '2013-09-27'
heading: Ερώτηση με αρ. 23.06.010.03.162, ημερομηνίας 27 Σεπτεμβρίου 2013, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.162
text: |-
  «Έχω πληροφορηθεί από επιστολή ιδιωτικού πανεπιστημίου στην Κύπρο τα προβλήματα που δημιουργούνται από την αναστολή της λειτουργίας της πρεσβείας της Κυπριακής Δημοκρατίας στην Κένυα. Συγκεκριμένα, η πιο πάνω πρεσβεία εξυπηρετούσε χώρες της Ανατολικής Αφρικής και ήταν η διαπιστευμένη πρεσβεία για την Τανζανία, τις Σεϋχέλλες, την Ουγκάντα, τη Ζάμπια, τη Ρουάντα και το Μπουρούντι. Μέχρι την 31η Ιουλίου 2013, ημερομηνία που αναστάλθηκε η λειτουργία της πρεσβείας της Κυπριακής Δημοκρατίας στην Κένυα, τα έγγραφα και η έκδοση άδειας/θεώρησης εισόδου των φοιτητών από τις πιο πάνω χώρες πιστοποιούνταν με σφραγίδα από το Υπουργείο Εξωτερικών της εν λόγω χώρας, καθώς και από τη διπλωματική αποστολή της Κυπριακής Δημοκρατίας στην Κένυα. Στη συνέχεια οι φοιτητές μπορούσαν να υποβάλουν τα πρωτότυπα έγγραφα, δεόντως επικυρωμένα, μέσω του πανεπιστημίου/κολλεγίου στο Τμήμα Μετανάστευσης, για να εκδοθεί η άδεια εισόδου, ή μπορούσαν να μεταβούν στη διπλωματική αποστολή της Κυπριακής Δημοκρατίας στην Κένυα για έκδοση θεώρησης εισόδου. Μετά το κλείσιμο της κυπριακής διπλωματικής αποστολής στην Κένυα, αποφασίστηκε από το Τμήμα Μετανάστευσης όπως οι πιο πάνω χώρες εξυπηρετούνται από τις διπλωματικές αποστολές της Κύπρου στην Αίγυπτο και τη Νότιο Αφρική. Επίσης, αποφασίστηκε οι άδειες εισόδου για τις πιο πάνω χώρες πλέον να μην εκδίδονται από το Τμήμα Μετανάστευσης, αλλά οι φοιτητές να μεταβαίνουν στης κυπριακές διπλωματικές αποστολές στην Αίγυπτο και τη Νότιο Αφρική για έκδοση θεώρησης εισόδου. Όπως πληροφορήθηκα, τα πρώτα αποτελέσματα της νέας διαδικασίας είναι απογοητευτικά, καθότι από τους συνολικά ενενήντα ένα φοιτητές που υπέβαλαν αίτηση στο ιδιωτικό πανεπιστήμιο μόνο ένας προχώρησε με τη διαδικασία.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν εξετάζεται το ενδεχόμενο αλλαγής των διαδικασιών πιστοποίησης των εγγράφων και έκδοσης άδειας εισόδου, ούτως ώστε να μπορέσει η Κύπρος να γίνει εκπαιδευτικό κέντρο και για φοιτητές από την αφρικανική ήπειρο.»
