_position_on_page: 657
_sources:
- http://www2.parliament.cy/parliamentgr/008_02/chronological/008_02_IC.htm
answers: []
by:
- Περδίκης Γιώργος
date: '2014-05-16'
heading: Ερώτηση με αρ. 23.06.010.03.656, ημερομηνίας 16 Μαΐου 2014, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.656
text: |-
  «Έχω πληροφορηθεί ότι η Κύπρος ακόμη δεν έχει κυρώσει το Πρωτόκολλο για την Ολοκληρωμένη Διαχείριση των Παράκτιων Ζωνών (Integrated Coastal Zone Management) της Σύμβασης της Βαρκελώνης. Μάλιστα υπάρχει και απόφαση του Ευρωπαϊκού Συμβουλίου επί αυτού του θέματος (Council Decision 2010/631/EU) και προωθείται Οδηγία για ενιαία εναρμόνιση των κρατών μελών με τις ρήτρες του πρωτοκόλλου, που βρίσκεται στα τελευταία στάδια υιοθέτησης. Το άρθρο 4.3(ε) της Σύμβασης της Βαρκελώνης απαιτεί από τα συμβαλλόμενα μέρη να προωθήσουν τη διατμηματική διαχείριση των παράκτιων ζωνών, λαμβάνοντας υπόψη την προστασία των περιοχών οικολογικού και μορφολογικού ενδιαφέροντος και τη λογική χρήση των φυσικών πόρων. Σημειώνω ότι σε προηγούμενη ερώτησή μου, με αριθμό 23.06.009.04.227, ημερομηνίας 16 Σεπτεμβρίου 2009, το Υπουργείο Γεωργίας, Φυσικών Πόρων και Περιβάλλοντος είχε απαντήσει ότι η απόφαση της Κυπριακής Δημοκρατίας να μην υπογράψει και να εφαρμόσει το συγκεκριμένο πρωτόκολλο προέκυψε, γιατί προσέκρουε σε υφιστάμενες νομοθεσίες της Κυπριακής Δημοκρατίας, απάντηση που βρήκα ανεπαρκή και αδικαιολόγητη. Είναι πράγματι εξαιρετικά περίεργο ένα κράτος νησί να μην προωθεί τον ολοκληρωτικό έλεγχο και προστασία των ακτών του, επειδή αυτό προσκρούει, φαίνεται, σε ιδιωτικά συμφέροντα.

  Παρακαλώ τον αρμόδιο υπουργό όπως ενημερώσει τη Βουλή των Αντιπροσώπων γιατί δεν έχει προχωρήσει η διαδικασία κύρωσης του συγκεκριμένου πρωτοκόλλου από το 2008, ποιες προετοιμασίες έχουν γίνει για εναρμόνιση του κυπριακού νομικού πλαισίου με τη σχετική Οδηγία και ποια χρονοδιαγράμματα έχουν τεθεί.»
