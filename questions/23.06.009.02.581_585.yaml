_id: 23.06.009.02.581_585
_position_on_page: 585
_sources:
- http://www2.parliament.cy/parliamentgr/008_02/chronological/008_02_TB.htm
answers:
- http://www2.parliament.cy/parliamentgr/008_03c/23_06_009_02_581.htm
by:
- Περδίκης Γιώργος
date: '2008-07-08'
heading: Ερώτηση με αρ. 23.06.009.02.581, ημερομηνίας 8 Ιουλίου 2008, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.02.581
text: |-
  «Έχει παρατηρηθεί ότι χρειάζεται εκπαίδευση του προσωπικού που ασχολείται επαγγελματικά με την καθαριότητα σε οικιακούς, επαγγελματικούς, βιομηχανικούς ή άλλους χώρους. Είναι γνωστό ότι σήμερα τα υλικά καθαρισμού περιέχουν ιδιαίτερα ρυπογόνους χημικές ουσίες. Πολλές από αυτές είναι επικίνδυνες για την υγεία και άλλες πρέπει να χρησιμοποιούνται με φειδώ, γιατί προκαλούν σοβαρή βιολογική και χημική ρύπανση. Επίσης, είναι γεγονός ότι και στη διαδικασία της καθαριότητας των χώρων επιβάλλεται να καταβάλλεται κάθε δυνατή προσπάθεια για μείωση της κατανάλωσης ενέργειας, νερού κ.ο.κ. Γνωρίζω ότι στο εξωτερικό το προσωπικό που ασχολείται με το γενικό καθαρισμό χώρων γραφείων, οικιών, εργοστασίων κ.ο.κ. τυγχάνει συνεχούς εκπαίδευσης. Ορισμένες χώρες έχουν μάλιστα θεσπίσει και πιστοποιητικό καταλληλότητας για τέτοια συνεργεία καθαρισμού.

  Παρακαλείται ο αρμόδιος υπουργός να πληροφορήσει τη Βουλή των Αντιπροσώπων αν υπάρχει έλεγχος για τις γνώσεις και τις ικανότητες όλων όσοι ασχολούνται με τον καθαρισμό των χώρων, αν υπάρχει διαδικασία επιμόρφωσης και ενημέρωσής τους ή αν υπάρχει σκέψη για καθιέρωση επίσημων πιστοποιητικών.»
