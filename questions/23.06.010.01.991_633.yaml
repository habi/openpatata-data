_id: 23.06.010.01.991_633
_position_on_page: 633
_sources:
- http://www2.parliament.cy/parliamentgr/008_02/chronological/008_02_IA-2.htm
answers:
- http://www2.parliament.cy/parliamentgr/008-3f/23_06_010_01.991.htm
by:
- mp_id: nikolaidis-nikos
date: '2012-06-19'
heading: Ερώτηση με αρ. 23.06.010.01.991, ημερομηνίας 19 Ιουνίου 2012, του βουλευτή
  εκλογικής περιφέρειας Λεμεσού κ. Νίκου Νικολαΐδη
identifier: 23.06.010.01.991
text: |-
  «Πρόσφατα έχω γίνει κοινωνός του αιτήματος της κοινότητας Επισκοπής για την τοποθέτηση ηχοπετασμάτων σε σημείο του αυτοκινητόδρομου Λεμεσού-Πάφου που βρίσκεται σε κοντινή απόσταση από κατοικημένη περιοχή, στην περιοχή της κοινότητας Επισκοπής.

  Το αίτημα της κοινότητας χρονολογείται από το 2008 και το 2009 το Τμήμα Δημοσίων Έργων με επιστολή του, ημερομηνίας 26 Μαρτίου 2009, ενημέρωσε το κοινοτικό συμβούλιο ότι θα γίνουν σχετικές μετρήσεις για το θόρυβο που δημιουργείται στην περιοχή. Επιπλέον, τον Ιούνιο του 2010 το Υπουργείο Συγκοινωνιών και Έργων ενημέρωσε την κοινότητα ότι θα προωθηθεί η ζήτηση προσφορών για την ετοιμασία κατασκευαστικών σχεδίων. Από τότε δεν παρατηρήθηκε καμία εξέλιξη. Το αίτημα της κοινότητας τέθηκε ξανά από το κοινοτικό συμβούλιο της Επισκοπής στο Υπουργείο Συγκοινωνιών και Έργων με επιστολές του ημερομηνίας 10 Μαρτίου 2012 και 12 Ιουνίου 2012.



  Νοουμένου ότι η τοποθέτηση ηχοπετασμάτων στο σημείο του αυτοκινητόδρομου που συνορεύει με την κατοικημένη περιοχή καθίσταται αναγκαία, λόγω της οχληρίας που δημιουργείται από τα τροχοφόρα οχήματα που διασχίζουν τον αυτοκινητόδρομο Λεμεσού-Πάφου, και είναι απαραίτητη για την ποιότητα ζωής των κατοίκων της περιοχής, παρακαλείται ο αρμόδιος υπουργός να ενημερώσει τη Βουλή των Αντιπροσώπων για τα ακόλουθα:

  1. Υπάρχει πρόθεση από την αρμόδια αρχή για την τοποθέτηση των ηχοπετασμάτων;

  2. Υπάρχει κάποιο χρονοδιάγραμμα για την τοποθέτηση ηχοπετασμάτων στην περιοχή;»
