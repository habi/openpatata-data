_id: 23.06.009.03.494_497
_position_on_page: 497
_sources:
- http://www2.parliament.cy/parliamentgr/008_02/chronological/008_02_TC.htm
answers:
- http://www2.parliament.cy/parliamentgr/008_03d/23_06_009_03_494.htm
by:
- Κυριακίδου Στέλλα
date: '2009-04-29'
heading: Ερώτηση με αρ. 23.06.009.03.494, ημερομηνίας 29 Απριλίου 2009, της βουλευτού
  εκλογικής περιφέρειας Λευκωσίας κ. Στέλλας Κυριακίδου
identifier: 23.06.009.03.494
text: |-
  «Το πρόβλημα των εξαρτήσεων είναι ένα από τα σοβαρότερα προβλήματα που αντιμετωπίζει η κοινωνία μας. Η νέα Εθνική Στρατηγική για τα Ναρκωτικά μαζί με την πρόσφατη έκθεση συστάσεων από τους Γερμανούς εμπειρογνώμονες/αξιολογητές μάς βάζουν μπροστά στους ίδιους προβληματισμούς όσον αφορά στην ανεξαρτησία, αυτονομία και αναβάθμιση του Αντιναρκωτικού Συμβουλίου Κύπρου, αφού αυτό προεδρεύεται από τον εκάστοτε Υπουργό Υγείας, το υπουργείο του οποίου αποτελεί ένα από τα υπουργεία που το συμβούλιο καλείται να εποπτεύει.

  Παρακαλείται ο αρμόδιος υπουργός να ενημερώσει τη Βουλή των Αντιπροσώπων για τα πιο κάτω:

  1. Πότε και με ποιες προτάσεις θα προωθηθεί η νομοθετική αλλαγή η οποία θα προαγάγει την ανεξαρτησία και αυτονομία του Αντιναρκωτικού Συμβουλίου Κύπρου και θα κατοχυρώσει το κύρος του έναντι των ελεγχόμενων υπουργείων;

  2. Μέχρι τότε με ποιες ενέργειες θα προωθηθεί η ανεξαρτητοποίηση του θεσμού από το Υπουργείο Υγείας και τις διοικητικές του δομές;

  3. Πώς διασφαλίζεται ο έλεγχος που θεσμικά οφείλει να ασκεί το Αντιναρκωτικό Συμβούλιο Κύπρου για την εφαρμογή της εθνικής στρατηγικής προς το Υπουργείο Υγείας, όταν ο πρόεδρος του συμβουλίου είναι ταυτόχρονα και ελεγχόμενη αρχή;

  4. Πώς διασφαλίζεται η συνέχεια και συνέπεια στο έργο του Αντιναρκωτικού Συμβουλίου Κύπρου, όταν στα οκτώ χρόνια λειτουργίας του έχει αλλάξει ήδη πέντε προέδρους;»
