_position_on_page: 323
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Κυπριανού Άντρος
date: '2016-01-14'
heading: Ερώτηση με αρ. 23.06.010.05.322, ημερομηνίας 14 Ιανουαρίου 2016, του βουλευτή
  εκλογικής περιφέρειας Λευκωσίας κ. Άντρου Κυπριανού
identifier: 23.06.010.05.322
text: |-
  «Παρακαλούμε τον αρμόδιο υπουργό να πληροφορήσει το συντομότερο δυνατό και λεπτομερώς τη Βουλή των Αντιπροσώπων ως προς τις προθέσεις της κυβέρνησης για αλλαγή του καθεστώτος παροχής υπηρεσιών ελέγχου και ασφάλειας στα δύο αεροδρόμια της χώρας με ιδιωτικοποίηση των παρεχόμενων υπηρεσιών, που σήμερα εκτελούνται από το κράτος και τις υπηρεσίες εθνικής ασφαλείας. Παράλληλα παρακαλούμε να ενημερωθεί η Βουλή των Αντιπροσώπων εκτενέστερα για τους λόγους που ωθούν τη σημερινή κυβέρνηση να προωθήσει την ιδιωτικοποίηση των υπηρεσιών ελέγχου και ασφάλειας των αεροδρομίων, τον τρόπο που αυτή θα γίνει, τις αρμοδιότητες που θα παραχωρηθούν στην όποια ιδιωτική εταιρεία πιθανώς αναλάβει αυτές τις υπηρεσίες και τα κριτήρια βάσει των οποίων αυτή θα επιλεγεί. Επιπρόσθετα, να σταλεί υπό τη μορφή απόρρητης ενημέρωσης η σχετική πρόταση που, σύμφωνα με δημοσιογραφικές πληροφορίες, δόθηκε πρόσφατα στο Υπουργικό Συμβούλιο.

  Με δεδομένη την αντίθεσή μας σε τέτοιου είδους επιλογές, διότι σε μια ημικατεχόμενη χώρα, νησί, τέτοιες ενέργειες δεν εξυπηρετούν διόλου το εθνικό συμφέρον, πιθανώς και να το πλήττουν, σας υπενθυμίζουμε και παρακαλούμε να λάβετε σοβαρά υπόψη ως ενδεχόμενη λύση την εισήγηση που τέθηκε ενώπιών σας κατά τη διάρκεια συζήτησης στην αρμόδια κοινοβουλευτική επιτροπή από βουλευτές του ΑΚΕΛ, ότι, αφού σκοπός είναι η διασφάλιση της επιχειρησιακής ετοιμότητας των υπηρεσιών του κράτους, μπορεί η ευθύνη φύλαξης και ασφάλειας να παραμείνει στο Τμήμα Πολιτικής Αεροπορίας, ενισχύοντάς το με πρόσληψη ωρομίσθιων υπαλλήλων που θα εκτελούν τα εν λόγω καθήκοντα.»
