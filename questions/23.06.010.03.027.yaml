answers: []
identifier: 23.06.010.03.027
question:
  by:
  - Περδίκης Γιώργος
  date: '2013-07-18'
  text: |-
    «Έχω πληροφορηθεί από δημοσιεύματα στον ημερήσιο τύπο (ημερομηνίας 17 Ιουλίου 2013) ότι εδώ και μήνες έχει γίνει καταγγελία για παραβίαση από μέρους δύο αστυνομικών των ανθρώπινων δικαιωμάτων εγκύου γυναίκας από τρίτη χώρα. Συγκεκριμένα, γυναίκα είχε προσφύγει στην Ανεξάρτητη Αρχή Διερεύνησης Ισχυρισμών και Παραπόνων κατά της Αστυνομίας στις αρχές του 2013, για να καταγγείλει ότι, όταν είχε κληθεί σε αστυνομικό σταθμό της πρωτεύουσας, ξυλοφορτώθηκε άγρια από γυναίκα και άντρα αστυνομικούς. Το τραγικό της υπόθεσης είναι ότι η γυναίκα αυτή ήταν έγκυος και ως αποτέλεσμα προφανώς του άγριου ξυλοδαρμού έχασε το αγέννητο παιδί της. Αργότερα, αφού μεταφέρθηκε στο Τμήμα Πρώτων Βοηθειών, απέβαλε το νεκρό έμβρυο.

    Παρακαλώ όπως ο αρμόδιος υπουργός ενημερώσει τη Βουλή των Αντιπροσώπων γιατί καθυστερεί η ολοκλήρωση της διερεύνησης της υπόθεσης από την Ανεξάρτητη Αρχή Διερεύνησης Ισχυρισμών και Παραπόνων κατά της Αστυνομίας. Παρακαλώ επίσης όπως κοινοποιηθεί στη Βουλή των Αντιπροσώπων η γνωμάτευση της Αρχής, μόλις ολοκληρωθεί, και όπως ενημερωθεί η Βουλή των Αντιπροσώπων για τα τυχόν μέτρα που θα λάβει η πολιτεία εναντίον των συγκεκριμένων αστυνομικών, εάν και εφόσον προκύπτουν πειθαρχικά ή ποινικά παραπτώματα.»
  title: Ερώτηση με αρ. 23.06.010.03.027, ημερομηνίας 18 Ιουλίου 2013, του βουλευτή
    εκλογικής περιφέρειας Λευκωσίας κ. Γιώργου Περδίκη
