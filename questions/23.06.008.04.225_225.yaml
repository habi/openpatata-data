_position_on_page: 225
_sources:
- http://www2.parliament.cy/parliamentgr/008_02/chronological/008_02_ΗD_1.htm
answers:
- http://www2.parliament.cy/parliamentgr/008_03b/23_06_008_04_225.htm
by:
- Καράς Αντώνης
date: '2004-10-06'
heading: Ερώτηση με αρ. 23.06.008.04.225, ημερομηνίας 6 Οκτωβρίου 2004, του βουλευτή
  εκλογικής περιφέρειας Αμμοχώστου κ. Αντώνη Καρά
identifier: 23.06.008.04.225
text: |-
  «Σε πρόσφατη επίσκεψή μου στο δήμο Δερύνειας και μετά από πληροφόρηση που είχα από μέλη του δημοτικού συμβουλίου Δερύνειας διαπίστωσα ότι παρατηρείται καθυστέρηση στη διεκπεραίωση της ανακατασκευής και αναβάθμισης της λεωφόρου Αμμοχώστου και της οδού Ελευθερίας. Η καθυστέρηση των εν λόγω έργων οφείλεται στην εμπλοκή των έργων του αποχετευτικού και στην από κοινού εκτέλεσή τους.

  Σύμφωνα με πληροφόρηση που είχα, σε συνεδρία, ημερομηνίας 4 Μαρτίου 2004, μεταξύ του Υπουργού Εσωτερικών, του δημάρχου Δερύνειας, μελών του δημοτικού συμβουλίου Δερύνειας, του επάρχου Αμμοχώστου, καθώς και εκπροσώπων του Τμήματος Πολεοδομίας και Οικήσεως, του Τμήματος Δημοσίων Έργων και του Τμήματος Αναπτύξεων Υδάτων, ο εκπρόσωπος του Τμήματος Πολεοδομίας και Οικήσεως ανέφερε ότι, εφόσον το ρυθμιστικό και τα κατασκευαστικά σχέδια είναι έτοιμα, είναι πιθανόν, εάν υπάρχει ο κατάλληλος συντονισμός από το Τμήμα Δημοσίων Έργων και εάν ξεπεραστούν κάποια προβλήματα, μέχρι το τέλος του 2004 να προκηρυχθούν οι προσφορές. Τα προβλήματα στα οποία αναφερόταν ο εκπρόσωπος του Τμήματος Πολεοδομίας και Οικήσεως αφορούσαν το θέμα της μελέτης για τα έργα αποχέτευσης και το θέμα της μετάφρασης των όρων προσφορών στην ελληνική γλώσσα.

  Σε συνέχεια της εν λόγω συνεδρίας για τα έργα της λεωφόρου Αμμοχώστου και της οδού Ελευθερίας, στις 5 Απριλίου 2004, αναφέρθηκε ότι το Τμήμα Αναπτύξεως Υδάτων αδυνατούσε λόγω φόρτου εργασίας να σχεδιάσει τα δίκτυα ύδρευσης και ως εκ τούτου θα απευθυνόταν σε ιδιώτες μελετητές. Ο εκπρόσωπος του Τμήματος Δημοσίων Έργων ανέφερε ότι εκκρεμεί η ενσωμάτωση στα κατασκευαστικά σχέδια των εν λόγω έργων των σχεδίων του αποχετευτικού και τόνισε ότι το τμήμα του δε διαθέτει ούτε συνεργεία, αλλά ούτε και τις γνώσεις για εγκατάσταση των αγωγών αποχέτευσης. Τέλος αποφασίστηκε όπως το Τμήμα Αναπτύξεως Υδάτων προκηρύξει προσφορές για τη μετάφραση των όρων προσφοράς στην ελληνική γλώσσα και όπως ο έπαρχος Αμμοχώστου αναλάβει συντονιστικά να δει τα αρμόδια τμήματα, με στόχο την επιτάχυνση των διαδικασιών.

  Κατά συνέπεια, η εμπλοκή του αποχετευτικού στην ανακατασκευή και αναβάθμιση της λεωφόρου Αμμοχώστου και της οδού Ελευθερίας απαιτεί ένα πιο αποτελεσματικό και ουσιαστικό συντονισμό όλων των εμπλεκόμενων τμημάτων, όχι μόνο για επίσπευση των διαδικασιών ολοκλήρωσης των εν λόγω έργων, αλλά και για μια πιο ομαλή, ασφαλή και όσο το δυνατό λιγότερη ταλαιπωρία του κοινού κατά τη διάρκεια των κατασκευαστικών εργασιών.

  Με βάση τα πιο πάνω, παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα ακόλουθα:

  1. Κατά πόσο ξεπεράστηκαν τα προβλήματα όσον αφορά το θέμα της μελέτης των έργων αποχέτευσης, καθώς και το θέμα της μετάφρασης των όρων προσφορών στην ελληνική γλώσσα.

  2. Εάν το Τμήμα Αναπτύξεως Υδάτων ανέλαβε να σχεδιάσει τα δίκτυα ύδρευσης ή εάν λόγω φόρτου εργασίας αποτάθηκε σε ιδιώτες μελετητές.

  3. Κατά πόσο διευθετήθηκε η ενσωμάτωση στα κατασκευαστικά σχέδια των σχεδίων του αποχετευτικού.

  4. Εάν έγιναν κάποιοι σχεδιασμοί για την εγκατάσταση των αγωγών αποχέτευσης, εφόσον το Τμήμα Δημοσίων Έργων ανέφερε ότι δε διαθέτει ούτε τα συνεργεία, αλλά ούτε και τις γνώσεις για εγκατάσταση των αγωγών αποχέτευσης.

  5. Σε ποιο στάδιο βρίσκονται οι σχεδιασμοί/έργα για την ανακατασκευή και αναβάθμιση της λεωφόρου Αμμοχώστου και της οδού Ελευθερίας και πότε υπολογίζεται η ολοκλήρωση των έργων.»
