answers:
- http://www2.parliament.cy/parliamentgr/008_03b/23_06_008_04_755.htm
by:
- Περδίκης Γιώργος
date: '2005-03-23'
heading: Ερώτηση με αρ. 23.06.008.04.755, ημερομηνίας 23 Μαρτίου 2005, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.008.04.755
text: |-
  «Έχω πληροφορηθεί ότι η κοινότητα Ακαπνούς ζητά επίμονα να εξαιρεθεί μια συγκεκριμένη περιοχή του χωριού από τις επιτρεπόμενες για το κυνήγι περιοχές.

  Η συγκεκριμένη περιοχή ήταν δασωμένη μέχρι το 2000. Τότε, στη μεγάλη πυρκαγιά που κατέκαψε περιοχές της ορεινής Λάρνακας και Λεμεσού, μεγάλο μέρος της περιοχής κάηκε ολοσχερώς. Το Υπουργείο Γεωργίας προέβη τα τελευταία χρόνια σε εφαρμογή σχεδίου αναδάσωσης, με τη σπορά ή και τη φύτευση δενδρυλλίων. Τα δενδρύλλια έχουν μέχρι τώρα μικρή ανάπτυξη (15-30 εκατοστά).

  Από το 2000 μέχρι το 2004 η περιοχή ήταν απαγορευμένη για το κυνήγι. Όμως το 2004 το Υπουργείο Εσωτερικών και το Ταμείο Θήρας άλλαξαν πολιτική και επέτρεψαν τη διεξαγωγή κυνηγίου σε αυτή την περιοχή. Οι κάτοικοι δικαιολογημένα ανησυχούν πως η διακίνηση κυνηγών σε αυτή την περιοχή θα καταστρέψει την ευαίσθητη χλωρίδα που τώρα αναπτύσσεται στην καμένη γη. Ζητούν εξαίρεση της αναδασωμένης περιοχής για το κυνήγι για τουλάχιστον πέντε χρόνια. Πρόκειται για σχετικά μικρή περιοχή, πράγμα που δε θα επηρεάσει ιδιαίτερα τις δυνατότητες των κυνηγών.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων πότε θα προχωρήσει στην απαγόρευση του κυνηγίου στη συγκεκριμένη περιοχή της κοινότητας Ακαπνούς.»
