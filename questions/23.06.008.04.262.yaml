answers:
- http://www2.parliament.cy/parliamentgr/008_03b/23_06_008_04_262.htm
identifier: 23.06.008.04.262
question:
  by:
  - Καράς Αντώνης
  date: '2004-10-13'
  text: |-
    «Σε πρόσφατη επίσκεψή μου στον ακριτικό δήμο Δερύνειας έγινα δέκτης αρκετών παραπόνων για έλλειψη αστυνόμευσης τόσο στο δήμο όσο και στην ευρύτερη περιοχή. Μέλη του δημοτικού συμβουλίου Δερύνειας μού ανέφεραν ότι ο εν λόγω αστυνομικός σταθμός αδυνατεί λόγω έλλειψης προσωπικού και εξοπλισμού να αστυνομεύσει σε ικανοποιητικό επίπεδο τον τομέα ευθύνης του, που είναι ο δήμος Δερύνειας, καθώς και οι κοινότητες Φρεννάρους, Σωτήρας και Αχερίτου.

    Ακούγοντας με προσοχή τις εύλογες ανησυχίες που διατύπωσαν μέλη του δημοτικού συμβουλίου Δερύνειας, στη σκέψη μου ήρθε η ακριτική κοινότητα της Αχερίτου, στην οποία δυο βδομάδες πριν παρατήρησα μια άνευ προηγουμένου οχληρία και παραβατικότητα από νεαρούς που, κατά τη διάρκεια της νύχτας, σε κεντρικούς δρόμους, ανέπτυσσαν μεγάλη ταχύτητα με μοτοποδήλατα, αγωνιστικές μοτοσικλέτες και αυτοκίνητα, αναστατώνοντας ολόκληρη την κοινότητα και θέτοντας σε κίνδυνο τη ζωή τους και τη ζωή άλλων ανυποψίαστων συνανθρώπων μας.

    Σε απαντητική επιστολή, ημερομηνίας 29 Απριλίου 2004, στην ερώτησή μου με αρ. 23.06.008.03.410 ο Υπουργός Δικαιοσύνης και Δημοσίας Τάξεως κ. Δώρος Θεοδώρου ανέφερε τα εξής:

    “Κατά το έτος 2004 το προσωπικό του σταθμού αυξήθηκε κατά δύο άτομα. Από εννέα μέλη σήμερα υπηρετούν στο σταθμό έντεκα. Κατά τη χειμερινή περίοδο, που ο τουρισμός στο Παραλίμνι και την Αγία Νάπα είναι μειωμένος, ο Αστυνομικός Σταθμός Δερύνειας θα ενισχύεται από το προσωπικό Αγίας Νάπας.

    Τα σοβαρά εγκλήματα διερευνώνται από το Τμήμα Ανιχνεύσεως Εγκλημάτων και τα σοβαρά τροχαία δυστυχήματα διερευνώνται από τον Κλάδο Τροχαίας, οι δε υποθέσεις ναρκωτικών διερευνώνται από την Υπηρεσία Καταπολέμησης Ναρκωτικών. Έτσι, δίδεται στο προσωπικό περισσότερη ευχέρεια να δίδει βαρύτητα στην αστυνόμευση της περιοχής”.

    Σε αντίθεση με αυτά, όπως πληροφορήθηκα, ο Αστυνομικός Σταθμός Δερύνειας στελεχώνεται από εννέα αστυνομικούς, μεταξύ των οποίων είναι και ο λοχίας υπεύθυνος του σταθμού, καθώς και ένας ειδικός αστυνομικός. Παράδοξο είναι και το γεγονός ότι στον εν λόγω αστυνομικό σταθμό, που αστυνομεύει τέσσερις κοινότητες με αρκετές ιδιαιτερότητες, από τις 10 το βράδυ μέχρι τις 7 το πρωί υπάρχει μόνο ένας αστυνομικός χωρίς περίπολο. Όπως μου αναφέρθηκε χαρακτηριστικά, όταν υπάρχει κλήση για έκτακτο περιστατικό από τις 10 το βράδυ και μετά, ο αστυνομικός υπηρεσίας πρέπει να αποταθεί στον Αστυνομικό Σταθμό Παραλιμνίου, για να σταλθεί αστυνομικός από το Παραλίμνι στη Δερύνεια, ο οποίος θα αντικαταστήσει τον αστυνομικό στη Δερύνεια, και μετά να υπάρξει ανταπόκριση στο περιστατικό. Ακόμα και η μερική ενίσχυση του αστυνομικού σταθμού του δήμου κατά τη χειμερινή περίοδο δε θεωρείται αποτελεσματική στην καταπολέμηση της παραβατικότητας και στη δημιουργία αισθήματος ασφάλειας στην περιοχή.

    Κατά συνέπεια, η ενίσχυση του εν λόγω αστυνομικού σταθμού τόσο σε προσωπικό όσο και σε εξοπλισμό θεωρείται επιτακτική ανάγκη και θα συνέβαλλε τα μέγιστα στην ενίσχυση του αισθήματος ασφάλειας για τη ζωή και τις περιουσίες των κατοίκων της εν λόγω κοινότητας, αλλά και της ευρύτερης περιοχής, η οποία βρίσκεται στη γραμμή αντιπαράταξης. Για ακόμα καλύτερη αστυνόμευση αίτημα του δήμου είναι η ανέγερση ενός σύγχρονου αστυνομικού σταθμού στο χώρο του παλιού αστυνομικού σταθμού.

    Παρακαλείται το αρμόδιο υπουργείο όπως πληροφορήσει τη Βουλή των Αντιπροσώπων για τα εξής:

    1. Υπάρχουν σχέδια μόνιμης ενίσχυσης της αστυνόμευσης στη Δερύνεια; Αν ναι, πότε, πώς και σε ποιο βαθμό θα γίνει αυτό;

    2. Υπάρχει προγραμματισμός για ανέγερση νέου αστυνομικού σταθμού στη Δερύνεια; Αν ναι, κατά πόσο προορίζεται η ανέγερση του νέου σταθμού στο χώρο του παλιού αστυνομικού σταθμού;

    3. Υπάρχει σχεδιασμός/προγραμματισμός για αναβάθμιση και ανανέωση του γραφειακού και άλλου εξοπλισμού στον εν λόγω σταθμό;»
  title: Ερώτηση με αρ. 23.06.008.04.262, ημερομηνίας 13 Οκτωβρίου 2004, του βουλευτή
    εκλογικής περιφέρειας Αμμοχώστου κ. Αντώνη Καρά
