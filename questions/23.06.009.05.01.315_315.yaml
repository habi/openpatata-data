_id: 23.06.009.05.01.315_315
_position_on_page: 315
_sources:
- http://www2.parliament.cy/parliamentgr/008_02/chronological/008_02_TE.htm
answers:
- http://www2.parliament.cy/parliamentgr/008_3e/23_06_009_05_01.315.htm
by:
- Περδίκης Γιώργος
date: '2010-10-29'
heading: Ερώτηση με αρ. 23.06.009.05.01.315, ημερομηνίας 29 Οκτωβρίου 2010, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.009.05.01.315
text: |-
  «Έχω πληροφορηθεί ότι η χημική ουσία “ενδοκρινικός διαταρράκτης Δισφαινόλη Α” (BPA) χρησιμοποιείται ευρύτατα στο θερμικό χαρτί αποδείξεων από ταμειακές μηχανές και αυτόματες ταμειολογιστικές μηχανές. Έρευνες στις Ηνωμένες Πολιτείες Αμερικής πιστοποιούν την παρουσία ισχυρών συγκεντρώσεων της ουσίας αυτής στο 40% των αποδείξεων ταμειακών μηχανών που δοκιμάστηκαν σε εργαστήριο. Εργαζόμενοι στο λιανικό εμπόριο που χειρίζονται τις ταμειακές μηχανές και έρχονται σε συχνή επαφή με το θερμικό χαρτί είχαν 30% περισσότερη BPA στο σώμα τους από το μέσο όρο των ενηλίκων των ΗΠΑ και 34% περισσότερη BPA από τους άλλους εργαζομένους. Μάλιστα, έρευνα για λογαριασμό του “Environmental Working Group” στις ΗΠΑ διαπίστωσε ότι στο 40% των αποδείξεων ταμειακών μηχανών που δοκιμάσθηκαν σε εργαστήριο βρέθηκε καθαρή BPA σε συγκεντρώσεις μεταξύ 0,8% έως και σχεδόν 3%.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν έχουν εξεταστεί οι επιπτώσεις στην υγεία των εργαζομένων και των καταναλωτών από την παρουσία BPA στα προϊόντα από θερμικό χαρτί και αν σκοπεύει να προχωρήσει στην εκπόνηση σχετικού σχεδίου δράσης.»
