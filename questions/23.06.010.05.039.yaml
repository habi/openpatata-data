_sources:
- http://www2.parliament.cy/parliamentgr/008_02/chronological/008_02_IE.htm
answers:
- http://www2.parliament.cy/parliamentgr/008_3g/23_06_010_05_039.htm
by:
- Περδίκης Γιώργος
date: '2015-08-04'
heading: Ερώτηση με αρ. 23.06.010.05.039, ημερομηνίας 4 Αυγούστου 2015, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.05.039
text: |-
  «Σύμφωνα με τις πρόνοιες του περί της Διαδικασίας Τυποποίησης των Γεωγραφικών Τοπωνυμίων της Κυπριακής Δημοκρατίας Νόμου του 1998, όπως τροποποιήθηκε το 2013 (άρθρο 6), «Πρόσωπο το οποίο εκδίδει, εισάγει, κυκλοφορεί, προσφέρει, διανέμει ή εμπορεύεται στη Δημοκρατία χάρτες, βιβλία ή άλλα έγγραφα, συμβατικά ή ψηφιακά αποτυπωμένα, στα οποία περιέχονται γεωγραφικά ονόματα και τοπωνύμια περιοχών της Δημοκρατίας αποτυπωμένα διαφορετικά από αυτά που ορίζονται σύμφωνα με τις διαδικασίες που προβλέπονται στον παρόντα Νόμο ή από αυτά που περιβάλλοντος στο Τοπωνυμικό Λεξικό διαπράττει αδίκημα και, σε περίπτωση καταδίκης του, υπόκειται σε ποινή φυλάκισης που δεν υπερβαίνει τα τρία έτη ή σε χρηματική ποινή που δεν υπερβαίνει τις πενήντα χιλιάδες ευρώ (€50.000) ή και στις δύο αυτές ποινές και όλα τα έγγραφα του αδικήματος υπόκεινται σε κατάσχεση και καταστροφή». Σύμφωνα με το εδάφιο (2) του εν λόγω άρθρου, «Για τους σκοπούς του παρόντος άρθρου ο όρος «Τοπωνυμικό Λεξικό» σημαίνει τον ολοκληρωμένο κατάλογο (“Gazetteer”) όλων των γεωγραφικών ονομάτων και τοπωνυμιών τόσο στην ελληνική όσο και στην τουρκική γλώσσα, ο οποίος κατατέθηκε από την Κυπριακή Δημοκρατία στο Πέμπτο Συνέδριο του Οργανισμού Ηνωμένων Εθνών για την Τυποποίηση Γεωγραφικών Ονομάτων, που έγινε στο Μόντρεαλ του Καναδά το 1987».

  Πρόσφατα έχει διανεμηθεί στους βουλευτές και τα πολιτικά κόμματα ένα έγγραφο με την επωνυμία “The Technical Committee on Cultural Heritage”, το οποίο εκδόθηκε από τον Οργανισμό Ηνωμένων Εθνών και χρηματοδοτήθηκε από την Ευρωπαϊκή Ένωση. Στο έγγραφο αυτό, το οποίο είναι στην αγγλική γλώσσα, συναντάμε συχνές αναφορές σε τοποθεσίες με διπλή αναφορά, π.χ. Deneia/Denya, Kalograia/Bahceli, Evretou/Evretu, Tserkezoi/Cerkez κ.ο.κ.

  Παρακαλώ τον αρμόδιο υπουργό να πληροφορήσει τη Βουλή των Αντιπροσώπων αν οι διεθνείς αυτοί οργανισμοί έχουν πληροφορηθεί τις πρόνοιες της συγκεκριμένης νομοθεσίας και ποια ήταν η αντίδρασή τους. Παρακαλώ επίσης τον αρμόδιο υπουργό να πληροφορήσει τη Βουλή των Αντιπροσώπων για τις ενέργειες στις οποίες θα προβεί για συμμόρφωση προς τις σχετικές πρόνοιες της νομοθεσίας της Κυπριακής Δημοκρατίας.»
