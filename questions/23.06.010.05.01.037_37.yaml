_id: 23.06.010.05.01.037_37
_position_on_page: 37
_sources:
- http://www2.parliament.cy/parliamentgr/008_02/chronological/008_02_IES.htm
answers: []
by:
- mp_id: charalampidou-eirini
date: '2016-07-11'
heading: Ερώτηση με αρ. 23.06.010.05.01.037, ημερομηνίας 11 Ιουλίου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.05.01.037
text: |-
  «Παρακαλώ τον αρμόδιο υπουργό να μας πληροφορήσει για τα ακόλουθα σε σχέση με το πρόγραμμα αποτοξίνωσης ατόμων που ήδη εκτίουν ποινή φυλάκισης και που δεν καλύπτονται από τον περί Θεραπείας Κατηγορούμενων και Καταδικασθέντων Χρηστών ή Ουσιοεξαρτημένων Νόμο του 2016 και αποστέλλονται για θεραπεία στη θεραπευτική κοινότητα “Αγία Σκέπη”:

  1. Υπάρχει θεσμοθετημένη διαδικασία εφαρμογής αυτού του προγράμματος;

  2. Εξηγήστε μας πώς εφαρμόζεται αυτό το πρόγραμμα, αν δεν υπάρχει θεσμοθέτηση και κανονιστικό πλαίσιο.

  3. Με ποια κριτήρια επιλέγονται οι φυλακισμένοι που θα σταλθούν στην “Αγία Σκέπη” για αποτοξίνωση; Υπάρχουν συγκεκριμένα κριτήρια ή επαφίεται στην κρίση της Διευθύντριας του Τμήματος Φυλακών;

  4. Στις 5 Ιουλίου 2016 ο αρμόδιος υπουργός δήλωσε ενώπιον της Κοινοβουλευτικής Επιτροπής Θεσμών, Αξιών και Επιτρόπου Διοικήσεως ότι την ευθύνη για το συγκεκριμένο πρόγραμμα την έχει ο Γενικός Εισαγγελέας και μάλιστα ο ίδιος καθόρισε το πλαίσιο λειτουργίας του. Ο Γενικός Εισαγγελέας μπορεί να αποφασίσει για την αναστολή ποινικής δίωξης, όχι όμως και για αναστολή της ποινής, για την οποία αποφασίζει μόνο ο Πρόεδρος της Κυπριακής Δημοκρατίας. Συνεπώς, τι εννοούσε ο αρμόδιος υπουργός, όταν είπε ενώπιον της επιτροπής ότι: ‘… ήταν αρμοδιότητα του Γενικού Εισαγγελέα το αν τα άτομα τούτα θα μπορούσαν να βγουν από τη φυλακή και να πάνε στο πρόγραμμα στην “Αγία Σκέπη”… μόνο άτομα για τα οποία θα πρέπει να υπάρχει απόφαση του Γενικού Εισαγγελέα, ο οποίος αναστέλλει την έκτιση της ποινής φυλάκισης, και θα έπρεπε ο Γενικός Εισαγγελέας να δώσει αναστολή στην ποινή φυλάκισης...’;

  5. Έχει εκδοθεί μέχρι σήμερα ένταλμα σύλληψης για το φυλακισμένο που πήρε αναστολή ποινής και διέκοψε το πρόγραμμά του; Εάν όχι, γιατί, αφού, όπως είπε ο αρμόδιος υπουργός, ‘από τη στιγμή που τερματίζεται το πρόγραμμα, ακυρώνεται η αναστολή και εκδίδεται ένταλμα σύλληψης.’;

  6. Ποιοι μηχανισμοί ελέγχου υπάρχουν, ούτως ώστε να διασφαλίζεται πως, αν κάποιος δεν ολοκληρώσει το πρόγραμμά του, δε θα διαφύγει, αλλά θα επιστρέψει στις Κεντρικές Φυλακές; Ποιος έχει την ευθύνη της επιτήρησής του; Η “Αγία Σκέπη” ή το Υπουργείο Δικαιοσύνης και Δημοσίας Τάξεως;

  7. Έχει αξιολογηθεί το εν λόγω πρόγραμμα;

  8. Έχει διαβουλευθεί ο αρμόδιος υπουργός με το Αντιναρκωτικό Συμβούλιο;

  9. Πώς συμβαίνει σε μια τέτοια πρωτοβουλία στην οποία ένα πρόγραμμα αποτοξίνωσης μπορεί να μετατραπεί σε σχέδιο δραπέτευσης ουδεμία ανάμειξη να έχει το Υπουργείο Δικαιοσύνης και Δημοσίας Τάξεως, όπως δήλωσε ο αρμόδιος υπουργός στην Κοινοβουλευτική Επιτροπή Θεσμών, Αξιών και Επιτρόπου Διοικήσεως;»
