_id: 23.06.008.04.115_115
_position_on_page: 115
_sources:
- http://www2.parliament.cy/parliamentgr/008_02/chronological/008_02_ΗD_1.htm
answers:
- http://www2.parliament.cy/parliamentgr/008_03b/23_06_008_04_115.htm
by:
- Γεωργίου Γεώργιος
date: '2004-09-09'
heading: Ερώτηση με αρ. 23.06.008.04.115, ημερομηνίας 9 Σεπτεμβρίου 2004, του βουλευτή
  εκλογικής περιφέρειας Αμμοχώστου κ. Γεώργιου Γεωργίου
identifier: 23.06.008.04.115
text: |-
  «Όπως ήταν αναμενόμενο, με τη σταδιακή φιλελευθεροποίηση της αγοράς με βάση την πολιτική της Ευρωπαϊκής Ένωσης (ΕΕ), ο ανταγωνισμός στην αγορά των ταχυδρομικών υπηρεσιών έχει ενταθεί με την είσοδο νέων ιδιωτικών εταιρειών και τα κυπριακά ταχυδρομεία με το αναχρονιστικό καθεστώς του κυβερνητικού τμήματος βρίσκονται σε μειονεκτική θέση. Παράλληλα, η ποιότητα των υπηρεσιών που προσφέρουν είναι πολύ πιο κάτω από τα επίπεδα που καθορίζει η σχετική ευρωπαϊκή οδηγία, αλλά και η κυπριακή νομοθεσία που ψηφίστηκε στα πλαίσια της εναρμόνισης, και αισθητά χαμηλότερη των αντίστοιχων επιπέδων στις υπόλοιπες 24 χώρες μέλη της ΕΕ. Το Τμήμα Ταχυδρομικών Υπηρεσιών έχει περιοριστεί στις παραδοσιακές ταχυδρομικές υπηρεσίες (κυρίως επιστολικό ταχυδρομείο), ενώ άλλες υπηρεσίες, όπως είναι η υπηρεσία επείγουσας αλληλογραφίας (courier service) και η μεταφορά δεμάτων εσωτερικού, βρίσκονται κατά 100% στα χέρια ιδιωτικών εταιρειών.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων ποια σύγχρονη μορφή οργάνωσης σκέφτεται να δώσει στο Τμήμα Ταχυδρομικών Υπηρεσιών, ώστε αυτό να αποκτήσει την απαραίτητη διοικητική και οικονομική αυτονομία και ευελιξία, για να μπορέσει να αντιμετωπίσει τον ανταγωνισμό, να βελτιώσει την ποιότητα και να εισαγάγει νέες υπηρεσίες. Θα ήταν επίσης χρήσιμο να έχουμε χρονοδιάγραμμα υλοποίησης των σχεδιασμών της κυβέρνησης για το εν λόγω θέμα.»
