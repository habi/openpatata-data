_sources:
- http://www2.parliament.cy/parliamentgr/008_02/chronological/008_02_IC.htm
answers: []
by:
- Περδίκης Γιώργος
date: '2014-05-30'
heading: Ερώτηση με αρ. 23.06.010.03.677, ημερομηνίας 30 Μαΐου 2014, του βουλευτή
  εκλογικής περιφέρειας Λευκωσίας κ. Γιώργου Περδίκη
identifier: 23.06.010.03.677
text: |-
  «Έχω πληροφορηθεί ότι εξακολουθεί να παρατηρείται καθυστέρηση στην απορρόφηση κονδυλίων που έχουν εξασφαλιστεί από την Κυπριακή Δημοκρατία ως χρηματοδότηση προγραμμάτων από ξένους οργανισμούς ή άλλες πηγές. Παρατηρώ ότι, βάσει της επιστολής, ημερομηνίας 25 Απριλίου 2014, της Γενικής Λογίστριας της Δημοκρατίας προς τα μέλη της Κοινοβουλευτικής Επιτροπής Οικονομικών και Προϋπολογισμού (αρ. φακ. 13.23.004.14Ε), έχουν προϋπολογιστεί €6.442.967 για το 2014, αλλά μόλις €217.480 έχουν δαπανηθεί μέχρι στιγμής. Δημιουργείται ανησυχία μήπως και φέτος υπάρξει καθυστέρηση και δεν απορροφηθούν τα συγκεκριμένα κονδύλια, όπως δυστυχώς έγινε και πέρυσι, όπου, παρά το γεγονός ότι είχαν προϋπολογιστεί €4.693.619, μόλις €1.253.327 ήταν πραγματικά έξοδα όλου του έτους, ποσοστό μόλις 27% του συνολικού διαθέσιμου κονδυλίου.

  Παρακαλώ τον αρμόδιο υπουργό όπως ενημερώσει τη Βουλή των Αντιπροσώπων ποια μέτρα έχουν ληφθεί, για να μην επαναληφθεί η ίδια κακή πορεία απορρόφησης κονδυλίων όπως και πέρυσι. Παρακαλώ επίσης όπως μας κοινοποιηθεί κατάλογος των προγραμμάτων/έργων που η Κυπριακή Δημοκρατία έχει εγκρίνει για υλοποίηση, ποιο είναι το ποσό που έχει προϋπολογιστεί για το καθένα και ποια είναι η καταληκτική ημερομηνία για υλοποίησή τους.»
