_sources:
- http://www2.parliament.cy/parliamentgr/008_02/chronological/008_02_HB.htm
answers:
- http://www2.parliament.cy/parliamentgr/008_03/23_06_008_02_075.htm
by:
- Περδίκης Γιώργος
date: '2002-10-18'
heading: Ερώτηση με αρ. 23.06.008.02.075 που υποβλήθηκε από το βουλευτή εκλογικής
  περιφέρειας Λευκωσίας κ. Γιώργο Περδίκη στις 18 Οκτωβρίου 2002
identifier: 23.06.008.02.075
text: |-
  «Την Τετάρτη, 16 Οκτωβρίου 2002, στη Λευκωσία, όσοι συμμετείχαν στη συναυλία του βρετανικού συγκροτήματος “Urban Strawberry Lunch”, που οργάνωσε το Βρετανικό Συμβούλιο (British Council), έγιναν μάρτυρες πρωτοφανών γεγονότων.

  Η κυπριακή αστυνομία περικύκλωσε το χώρο με ισχυρές δυνάμεις και συρματοπλέγματα (ουλαμό της ΜΑΑΔ, άνδρες της ΚΥΠ κ.λπ.), με σκοπό να αποτρέψει τη διενέργεια προγραμματισμένης εκδήλωσης διαμαρτυρίας των οικολόγων για το θέμα των βρετανικών βάσεων και της κεραίας στο Ακρωτήρι. Η αστυνομία, σύμφωνα με δήλωση του επικεφαλής αξιωματικού, είχε οδηγίες να μην επιτρέψει εκδηλώσεις.

  Το μέλος του κινήματος και της εκτελεστικής γραμματείας κ. Ρωξάνη Κουδουνάρη απομακρύνθηκε βίαια από το χώρο. Η κ. Κουδουνάρη υπέστη φυσική και ψυχική ταλαιπωρία και έχει προβεί σε γραπτή καταγγελία για τη βίαιη συμπεριφορά της αστυνομίας.

  Το πλέον εξωφρενικό ήταν το γεγονός ότι τις δυνάμεις της κυπριακής αστυνομίας καθοδήγησαν, κατά τρόπο εμφανώς προσβλητικό, οι άνδρες της προσωπικής φρουράς του Ύπατου Αρμοστή της Βρετανίας στην Κύπρο, ο οποίος έτυχε να παρευρίσκεται στην εκδήλωση.

  Παρακαλείται το αρμόδιο υπουργείο να πληροφορήσει τη Βουλή των Αντιπροσώπων αν δικαιούται η αστυνομία να εκχωρεί επιλεκτικά το δικαίωμα ελεύθερης έκφρασης στους Κυπρίους πολίτες και από πότε, καθ’ υπόδειξη ξένων, αποστερούνται αυτό το δικαίωμα.»
