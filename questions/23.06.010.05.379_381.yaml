_position_on_page: 381
_sources:
- http://www2.parliament.cy/parliamentgr/008_02/chronological/008_02_IE.htm
answers: []
by:
- Χαραλαμπίδου Ειρήνη
date: '2016-02-18'
heading: Ερώτηση με αρ. 23.06.010.05.379, ημερομηνίας 18 Φεβρουαρίου 2016, της βουλευτού
  εκλογικής περιφέρειας Λευκωσίας κ. Ειρήνης Χαραλαμπίδου
identifier: 23.06.010.05.379
text: |-
  «Στις 13 Μαΐου 2014 ζητήσαμε από το Υπουργείο Υγείας ενημέρωση ως προς τη χορήγηση του εγκεκριμένου από την Ευρωπαϊκή Ένωση φαρμάκου που περιέχει την ουσία “Tafamidis”.

  Στις 11 Ιουλίου 2014 ο προκάτοχος του νυν υπουργού μάς ενημέρωσε ότι το Υπουργείο Υγείας απέρριψε το αίτημα χορήγησης του φαρμάκου λόγω δήθεν αβεβαιότητας για την αποτελεσματικότητα της θεραπείας και προφασιζόμενο ελλιπή επιστημονική τεκμηρίωση.

  Στις 18 Ιουλίου 2014 απαντήσαμε στον προκάτοχο του νυν υπουργού με συγκεκριμένα στοιχεία ως προς την επιστημονική τεκμηρίωση και ζητήσαμε επανεξέταση του θέματος από την Επιτροπή Φαρμάκων.

  Στις 20 Νοεμβρίου 2014 ο προκάτοχος του νυν υπουργού απάντησε ότι η Επιτροπή Φαρμάκων θα επαναξιολογούσε το αίτημα για συμπερίληψη του φαρμακευτικού σκευάσματος “Vyndagel (Tafamidis)” στο κρατικό συνταγολόγιο.

  Στις 11 Μαρτίου 2015 υποβάλαμε εκ νέου ερώτημα, για να ενημερωθούμε για τα αποτελέσματα της αξιολόγησης και αν το φάρμακο θα εντασσόταν τελικά στο κρατικό συνταγολόγιο.

  Στις 10 Αυγούστου 2015 σε απάντηση του αρμόδιου υπουργού καταγράφηκε ότι η Επιτροπή Φαρμάκων, στις 13 Μαρτίου 2015, αποφάσισε όπως το θέμα συμπερίληψης του φαρμάκου “Tafamidis” στο κρατικό συνταγολόγιο συζητηθεί από ειδικούς σε επίπεδο ad hoc επιτροπής. Η συνεδρία αυτή πραγματοποιήθηκε στις 8 Απριλίου 2015. Τότε καταγράφηκαν οι απόψεις των ειδικών και προτάθηκε πρωτόκολλο χορήγησης του φαρμάκου “Tafamidis” από τα κρατικά νοσηλευτήρια.

  Στις 24 Ιουλίου 2015 οι εισηγήσεις της ad hoc επιτροπής αξιολογήθηκαν από την Επιτροπή Φαρμάκων, η οποία και αποφάσισε την υιοθέτησή τους.

  Παρακαλούμε τον αρμόδιο υπουργό να μας ενημερώσει γιατί μέχρι σήμερα (Φεβρουάριος 2016) το θέμα βρίσκεται σε εκκρεμότητα και οι ασθενείς εξακολουθούν να μη λαμβάνουν το συγκεκριμένο φάρμακο.»
